<html>
<body>
<p><i>Rex Egipti cum comitatu suo in locum suum producatur cum conductu: </i></p>
<p>Estivali gaudio etc. </p>
<p><b>I</b></p>
<p>Ab estatis foribus  nos amor salutat, </p>
<p>humus picta floribus faciem conmutat </p>
<p>Flores amoriferi </p>
<p>iam arrident tempori; </p>
<p>perit absque Venere </p>
<p>flos etatis tenere. </p>
<p><b>II</b></p>
<p>Omnium principium dies est vernalis, </p>
<p>vere mundus celebrat diem sui natalis. </p>
<p>Omnes huius temporis </p>
<p>dies festi Veneris, </p>
<p>regna Iovis  omnia </p>
<p>hec agant sollempnia. </p>
<p><i>Et tam iste comitatus quam comitatus regis hec sepius cantent: </i></p>
<p><b>I</b></p>
<p>Ad fontem philosophie sicientes currite </p>
<p>et saporis tripertiti septem rivos bibite, </p>
<p>uno fonte procedentes, non eodem tramite. </p>
<p><b>II</b></p>
<p>Quem Pytagoras rimatus excitavit physice, </p>
<p>inde Socrates et Plato honestarunt ethice, </p>
<p>Aristotiles loquaci desponsavit loyce. </p>
<p><b>III</b></p>
<p>Ab hiis  secte multiformes Athenis materiam </p>
<p>nacte hoc liquore totam irrigarunt Greciam, </p>
<p>qui redundans infinite fluxit in Hesperiam. </p>
<p><b>I</b></p>
<p>Hec nova gaudia sunt veneranda, </p>
<p>festa presentia magnificanda. </p>
<p>Dulcia flumina sunt Babylonis, </p>
<p>mollia semina perditionis. </p>
<p>Concupiscentia mixti saporis </p>
<p>ingerit somnia lenis amoris. </p>
<p><b>II</b></p>
<p>Heccine gaudia  cupiditatis </p>
<p>tribuunt ydola captivitatis. </p>
<p>Dulcia... </p>
<p><b>III</b></p>
<p>Apta delitiis caro letatur </p>
<p>hac viciis         mens violatur. </p>
<p>D[ulcia]... </p>
<p><b>IV</b></p>
<p>Affectionibus motus tumultus </p>
<p>tollit virtutibus proprios cultus. </p>
<p>D[ulcia]... </p>
<p><b>V</b></p>
<p>Ista sunt devia felicitatis </p>
<p>ocia mollia sunt voluptatis. </p>
<p>D[ulcia]... </p>
<p><b>VI</b></p>
<p>Ista negocia plena malorum </p>
<p>et desideria flagiciorum. </p>
<p>D[ulcia]... </p>
<p><i>Et sepius repetant: </i></p>
<p>Deorum inmortalitas. </p>
<p>Stulti sunt. </p>
<p><i>In ingressu Mariae et Ioseph cum Iesu omnia ydola Egyptiorum corruant, ministri vero sepius ea restituant et thura incendant cantantes: </i></p>
<p><b>I</b></p>
<p>Hoc est numen salutare, </p>
<p>cuius fundat ad altare </p>
<p>preces omnis populus. </p>
<p>Huius nutu reflorescit </p>
<p>si quandoque conmarcescit, </p>
<p>manus, pes vel oculus. </p>
<p><b>II</b></p>
<p>Honor Iovi  cum Neptuno, </p>
<p>Pallas, Venus, Vesta, Iuno </p>
<p>mire sunt clementie; </p>
<p>Mars, Apollo, Pluto, Phebus </p>
<p>dant salutem lesis rebus </p>
<p>insite potentie. </p>
<p><i>Quod quia non proficit, minister precedat regem et cantet: </i></p>
<p>Audi, rex Egiptiorum, </p>
<p>lapsa virtus ydolorum, </p>
<p>destituta vis deorum </p>
<p>iacet cum miseria; </p>
<p>iam delubra ceciderunt, </p>
<p>simulacra corruerunt, </p>
<p>dii  fugati fugierunt, </p>
<p>heu, cum ignominia. </p>
<p><i>Quibus rex mirabili gestu respondeat: </i></p>
<p>Scire volo, que causa rei, vel qualiter ipsa </p>
<p>numina placentur. Sapientes ergo vocentur. </p>
<p><i>Tunc armiger vocet sapientes ad presentiam regis et cantet: </i></p>
<p>Regia vos mandata vocant, non segniter ite. </p>
<p><i>Tunc dicat rex sapientibus: </i></p>
<p>Scire volo etc. </p>
<p>Vos date consilium. </p>
<p><i>Sapientes respondeant: </i></p>
<p>Nostrum est consilium deos honorare, </p>
<p>aras, templa, tripodes, lucos innovare </p>
<p>thus, storacem, balsamum, stacten concremare </p>
<p>et humanum sanguinem superis libare. </p>
<p>Tali quippe modo virtute ministeriorum </p>
<p>et prece devota placabitur ira deorum. </p>
<p><i>Tunc rex preparet se ad immolandum et cantet: </i></p>
<p>Hoc est numen salutare. </p>
<p><i>Comitatus respondeat: </i></p>
<p>Stulti sunt. </p>
<p><i>Tunc ydolis restitutis, rex ad locum suum redeat et ydola iterum corruant. Quo audito iterum vocentur sapientes, quibus rex dicat: </i></p>
<p>Dicite quid nobis et quid portendat Egipto mira mali species prodigiosa quidem. </p>
<p><i>Cui sapientes: </i></p>
<p>Rex et regum dominus deus Hebreorum </p>
<p>prepotens in gloria deus est deorum, </p>
<p>cuius in presentia velut mortuorum </p>
<p>corruit et labitur virtus ydolorum. </p>
<p><i>Tunc rex cantet: </i></p>
<p><i>Et omnia ydola abiciantur. Hic est finis regis Egipti. Tunc assurget rex Babilonis; istius comitatus sepius repetat: </i></p>
<p>Deorum inmor[talitas]. </p>
<p>Stulti sunt. </p>
<p><i>Et hunc versum: </i></p>
<p>Ille iure cupidus deus estimatur, </p>
<p>qui spretis ceteris vult, ut solus colatur. </p>
<p>Stulti sunt. </p>
<p><i>In conflictu gentilitatis, synagoge et ecclesie, gentilitas contra eas cantet: </i></p>
<p>Deorum inmortalitas est omnibus colenda, </p>
<p>eorum et pluralitas ubique metuenda. </p>
<p><i>Comitatus suus respondeat: </i></p>
<p>Stulti sunt et vere fatui, qui deum unum dicunt </p>
<p>et antiquitatis ritui proterve contradicunt. </p>
<p><i>Gentilitas: </i></p>
<p>Si enim unum credimus, qui presit universis </p>
<p>subiectum hunc concedimus contrarie diversis. </p>
<p><i>Comitatus respondeat: </i></p>
<p>Stulti sunt. </p>
<p><i>Gentilitas: </i></p>
<p>Finxit invidia hanc singularitatem </p>
<p>ut homo coleret unam divinitatem. </p>
<p><i>Comitatus respondeat: </i></p>
<p>Stulti sunt. </p>
<p><i>Item rex Babylonis contra ypocritas: </i></p>
<p><b>I</b></p>
<p>Fraudis versutias conpellor experiri </p>
<p>per quas nequicia vestra solet mentiri, </p>
<p><b>II</b></p>
<p>sub forma veritas virtutis putabatur </p>
<p>ostendit falsitas quod forma mentiatur. </p>
<p><i>Item devicto rege cantet in presentia Antichristi: </i></p>
<p>Tibi profiteor decus imperiale, </p>
<p>quod tibi serviam ius postulo regale. </p>
<p><i>Comitatus cantet: </i></p>
<p>Omnium rectorem te solum profitemur, </p>
<p>tibi tota mente  semper obsequemur. </p>
<p><b>I</b></p>
<p>Egiptus caput omnium est et decus regnorum, </p>
<p>calcabit hec imperium regis Ierosolimorum. </p>
<p><b>II</b></p>
<p>Ve tibi Ierosolyma, ve insano tiranno, </p>
<p>deorum vos potentia subvertet in hoc anno. </p>
<p><b>III</b></p>
<p>Egipti princeps nobilis ut deus veneretur, </p>
<p>Herodes sed odibilis ut stultus reprobetur. </p>
<p><b>IV</b></p>
<p>Intende, tibi canimus quam vilis sis futurus, </p>
<p>cum roderis  a vermibus putre interiturus. </p>
<p><b>V</b></p>
<p>Ingrata gens et perfida, cum fame laborares, </p>
<p>Egipto eras subdita ut ventrem satiares. </p>
</html>
</body>
