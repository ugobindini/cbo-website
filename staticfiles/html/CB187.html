<html>
<body>
<p><b>I</b></p>
<p>O curas hominum </p>
<p>quos curat curia! </p>
<p>O quorum studia </p>
<p>non habent terminum! </p>
<p>Talium si fidem </p>
<p>incurreret, </p>
<p>desereret </p>
<p>Pylades  Atridem; </p>
<p>alter enim Theseus </p>
<p>suum fastidit Thesea, </p>
<p>ubi regnat Protheus </p>
<p>et Fati ludit alea. </p>
<p><b>II</b></p>
<p>Ab aula principis, </p>
<p>si nichil habeas, </p>
<p>oportet abeas; </p>
<p>spem vanam concipis </p>
<p>tenui  fortuna. </p>
<p>Omnimoda </p>
<p>ad commoda </p>
<p>omnium mens una: </p>
<p>a quo nil emungitur, </p>
<p>opus perdit et operam; </p>
<p>quod «habenti dabitur» </p>
<p>omnes   tenent ad literam. </p>
<p><b>III</b></p>
<p>In levum vertitur </p>
<p>censure levitas. </p>
<p>Fracta severitas </p>
<p>danti remittitur. </p>
<p>Explicas decreta </p>
<p>ad libitum, </p>
<p>si sonitum </p>
<p>dederit moneta: </p>
<p>plenis ere sacculis </p>
<p>pena     rei diluitur. </p>
<p>Locum dic a loculis, </p>
<p>unde locus si queritur. </p>
</html>
</body>
