<html>
<body>
<p><i>Primo ponatur sedes Augustino in fronte ecclesie, et Augustinus habeat a dextera parte Ysaiam et Danielem et alios prophetas, a sinistra autem archisynagogum et suos Iudeos. Postea surgat Ysaias cum prophetia sua sic </i></p>
<p>Ecce virgo pariet sine viri semine, </p>
<p>per quod mundum abluet a peccati crimine. </p>
<p>De venturo gaudeat Iudea     numine </p>
<p>et nunc ceca fugiat ab erroris limine. </p>
<p><i>Postea: </i></p>
<p>Ecce virgo concipiet etc. </p>
<p><i>Iterum cantet: </i></p>
<p>Dabit illi dominus sedem David etc. </p>
<p><i>Postea Daniel procedat, prophetiam suam exprimens: </i></p>
<p><b>I</b></p>
<p>O Iudea misera, tua cadet unctio, </p>
<p>cum rex regum veniet ab excelso solio, </p>
<p>cum retento floride castitatis lilio </p>
<p>virgo regem pariet felix puerperio. </p>
<p><b>II</b></p>
<p>Iudea misera, sedens in tenebris, </p>
<p>repelle maculam delicti funebris </p>
<p>et leta  gaudio partus tam celebris </p>
<p>erroris minime cedas illecebris. </p>
<p><i>Postea cantet: </i></p>
<p>Aspiciebam in visu noctis etc. </p>
<p><i>Tercio loco sybilla gesticulose procedat, que inspiciendo stellam cum gestu mobili cantet </i></p>
<p><b>I</b></p>
<p>Hec stelle novitas fert novum nuntium, </p>
<p>quod virgo nesciens viri commercium </p>
<p>et virgo permanens post puerperium </p>
<p>salutem populo pariet filium. </p>
<p><b>II</b></p>
<p>E celo labitur veste sub altera </p>
<p>nova progenies matris ad ubera </p>
<p>beata faciens illius viscera, </p>
<p>que nostra meruit purgare scelera. </p>
<p><b>III</b></p>
<p>Intrare gremium flos novus veniet, </p>
<p>cum virgo filium intacta pariet, </p>
<p>qui hosti livido minas excutiet </p>
<p>et nova secula rex novus faciet. </p>
<p><b>IV</b></p>
<p>E celo veniet rex magni nominis </p>
<p>coniungens federa dei et hominis </p>
<p>et sugens ubera dei et hominis    </p>
<p>reatum diluens mundani criminis. </p>
<p><i>Item cantet hos versus: </i></p>
<p>Iudicii signum tellus etc. </p>
<p><i>Deinde procedat Aaron quartus propheta portans virgam, que sumpta super altare inter XII virgas aridas sola floruit. Illam personam conducat chorus cum hoc responsorio: </i></p>
<p>Salve nobilis virga. </p>
<p><i>Et dicat hanc prophetiam: </i></p>
<p>Ecce novo more frondes  dat amigdala nostra </p>
<p>virgula, nux Christus, sed virgula virgo beata. </p>
<p><i>Et dicat: </i></p>
<p>Ut hec   floruit omni carens nutrimento, </p>
<p>sic et virgo pariet sine carnis detrimento. </p>
<p>Ut hic ramus viruit non nature copia, </p>
<p>verum ut in virgine figuret misteria, </p>
<p>clausa erunt virginis sic pudoris ostia, </p>
<p>quando virgo pariet spiritali gratia. </p>
<p><i>Quinto loco procedat Balaam sedens in asina et cantans: </i></p>
<p>Vadam, vadam, ut maledicam populo huic. </p>
<p><i>Cui occurrat angelus evaginato gladio dicens: </i></p>
<p>Cave, cave, ne quicquam aliud quam tibi dixero loquaris. </p>
<p><i>Et asinus cui insidet Balaam perterritus retrocedat. Postea recedat angelus et Balaam cantet hoc responsorium: </i></p>
<p>Orietur stella ex Iacob etc. </p>
<p><i>Archisynagogus cum suis Iudeis valde obstrepet auditis prophetiis et dicat trudendo socium suum, movendo caput suum et totum corpus et percuciendo terram pede, baculo etiam imitando gestus Iudei in omnibus. Et sociis suis indignando dicat: </i></p>
<p><b>I</b></p>
<p>Dic michi, quid predicat dealbatus paries. </p>
<p>Dic michi, quid asserat veritatis caries. </p>
<p>Dic michi, quid fuerit quod audivi pluries, </p>
<p>vellem esset cognita rerum michi series. </p>
<p><b>II</b></p>
<p>Illos, reor, audio in hec verba fluere, </p>
<p>quod sine conmercio virgo debet parere. </p>
<p>O quanta simplicitas cogit hos desipere, </p>
<p>qui de bove predicant camelum descendere. </p>
<p><i>Auditis tumultu et errore Iudeorum, dicat episcopus puerorum: </i></p>
<p>Horum sermo vacuus, sensus peregrini </p>
<p>quos et furor agitat et libertas vini. </p>
<p>Sed restat consulere mentem Augustini, </p>
<p>per quem disputatio concedatur fini. </p>
<p><i>Statim prophete vadant ante Augustinum et dicant: </i></p>
<p>Multum nobis obviat lingua Iudeorum, </p>
<p>quibus adhuc adiacet vetus fex errorum: </p>
<p>cum de Christo loquimur, rident et suorum </p>
<p>argumenta proferunt nobis animorum. </p>
<p><i>Respondeat Augustinus: </i></p>
<p>Ad nos illa prodeat tenebris abscondita </p>
<p>et se nobis offerat gens errori dedita, </p>
<p>ut et error claudicet re ipsis exposita, </p>
<p>et scripture pateat ipsis clausa semita. </p>
<p><i>Veniat archisynagogus cum magno murmure sui et suorum, quibus dicat Augustinus: </i></p>
<p>Nunc aures aperi, Iudea misera, </p>
<p>rex regum veniet veste sub altera, </p>
<p>qui matris virginis dum sugit ubera, </p>
<p>dei et hominis coniunget federa. </p>
<p><i>Respondeat archisynagogus cum nimio cachinno: </i></p>
<p>O Augustine, </p>
<p><b>I</b></p>
<p>de profundo maxime portans hec ingenio, </p>
<p>dum futurum predicas id quod negat ratio, </p>
<p>nam si virgo pariet et sine commercio, </p>
<p>nature   rubor  est et rerum confusio. </p>
<p><b>II</b></p>
<p>Tu quid contra resonas labe tactus veteri, </p>
<p>qui non illud respicis quod est iustum fieri. </p>
<p>Nam si virgo pariet, quod prophetant pueri, </p>
<p>natura de proprio iure potest conqueri. </p>
<p><b>III</b></p>
<p>Quando virgo pariet Xante, retro propera, </p>
<p>lupus agnum fugiet, plana fient aspera. </p>
<p>Si moderna colligis et attendis vetera, </p>
<p>in adiecto ponitur: est virgo puerpera. </p>
<p><b>IV</b></p>
<p>Ut propheta garrulus incessanter asserit: </p>
<p>vel si virgo pariet vel iam forte peperit, </p>
<p>que non carnis copulam   ante partum   senserit, </p>
<p>quod fantasma fuerit lex docet et aperit. </p>
<p><b>V</b></p>
<p>Quod de clausa virgine sic procedat parvulus </p>
<p>est erroris credere, non doctrine cumulus, </p>
<p>vel ergo respondeat ad obiectum emulus, </p>
<p>vel erroris fugiat et ruboris baiolus. </p>
<p><i>Voce sobria et discreta respondeat Augustinus: </i></p>
<p><b>I</b></p>
<p>In eventu prospero talis casus unici, </p>
<p>argumenta claudicant  moresque sophistici. </p>
<p>Docet enim ratio naturam non reici, </p>
<p>si quid preter solitum semel vides obici. </p>
<p><b>II</b></p>
<p>Dicas: homo mortuus in adiecto ponitur, </p>
<p>quod in Aristotile pueris exprimitur, </p>
<p>sed hec vestra regula tunc repulsam patitur, </p>
<p>cum de matre virgine sermo nobis oritur. </p>
<p><i>Augustinus dicat: </i></p>
<p><b>I</b></p>
<p>Ne fantasma dixeris quod virgo concipiet, </p>
<p>quod pudoris ostio non aperto pariet, </p>
<p>de Iudea multiplex testis nobis veniet, </p>
<p>qui vobis contrarius et nobiscum faciet. </p>
<p><b>II</b></p>
<p>Ut specular solidum solis intrat radius </p>
<p>et sincere transitus servit ei pervius, </p>
<p>sic in aulam virginis summi patris filius </p>
<p>lapsum quidem faciet, et tamen innoxius. </p>
<p><i>Postea incipiat Augustinus cantare: </i></p>
<p>Letabundus </p>
<p><i>primum versum. Et secundum prophete: </i></p>
<p>Regem regum intacte profudit thorus, res miranda etc. </p>
<p><i>Dicat archisynagogus cum suis: </i></p>
<p>Res neganda. </p>
<p><i>Iterum Augustinus cum suis: Res miranda. Iterum archisynagogus cum suis: </i></p>
<p>Res neganda. </p>
<p><i>Hoc fiat pluries. Augustinus incipiat: </i></p>
<p>Angelus consilii </p>
<p>natus est de virgine, </p>
<p>sol de stella. </p>
<p><i>Respondeant prophete: </i></p>
<p>Sol occasum nesciens, </p>
<p>stella semper rutilans, </p>
<p>semper clara. </p>
<p><i>Dicat Augustinus: </i></p>
<p>Cedrus alta Libani </p>
<p>conformetur ysopo </p>
<p>valle nostra. </p>
<p><i>Dicant prophete: </i></p>
<p>Verbum ens altissimi </p>
<p>corporali passum est </p>
<p>carne sumpta. </p>
<p><i>Postea dicat Augustinus: </i></p>
<p>Ysaias cecinit, </p>
<p>synagoga meminit, </p>
<p>numquam tamen desinit </p>
<p>esse ceca. </p>
<p><i>Respondeant prophete: </i></p>
<p>Si non suis vatibus, </p>
<p>credat vel gentilibus, </p>
<p>sibillinis versibus </p>
<p>hec predicta. </p>
<p><i>Postea dicat Augustinus cum prophetis omnibus: </i></p>
<p><b>I</b></p>
<p>Infelix, propera, </p>
<p>crede vel vetera, </p>
<p>cur dampnaberis gens misera? </p>
<p><b>II</b></p>
<p>Natum considera, </p>
<p>quem docet littera, </p>
<p>ipsum genuit puerpera. </p>
<p><i>Postea Augustinus solus cantet: </i></p>
<p>Discant nunc Iudei quomodo de Christo consentientes nobiscum amplexari debent, novi partus novum gaudium, nove spem salutis ipsum expectantium. Nunc venturum credant et nasciturum expectent nobiscum dicentes: Rex novus erit salus mundo. </p>
<p><i>Inter cantandum omnia ista, archisynagogus obstrepet movendo corpus et caput et deridendo predicta. Hoc completo detur locus prophetis vel ut recedant vel sedeant in locis suis propter honorem ludi. Deinde angelus appareat Marie operanti muliebriter et dicat: </i></p>
<p>Ave Maria, gratia plena, Dominus tecum. </p>
<p><i>Et iterum: </i></p>
<p>Ecce concipies et paries etc. </p>
<p><i>Illa stupefacta dicat: </i></p>
<p>Quomodo fiet istud, quia virum non cognosco? </p>
<p><i>Respondeat angelus: </i></p>
<p>Spiritus sanctus superveniet etc. </p>
<p><i>Versum </i></p>
<p>Ideoque quod nascetur etc. </p>
<p><i>Respondeat Maria: </i></p>
<p>Ecce ancilla Domini etc. </p>
<p><i>Deinde Maria vadat casualiter nichil cogitans de Elisabeth vetula Iohanne impregnata et salutet eam et dicat: </i></p>
<p>Unde hoc mihi etc. </p>
<p><i>Et cantabit: </i></p>
<p>Ex quo facta est vox salutationis etc. </p>
<p><i>Eadem dicat: </i></p>
<p>Benedicta tu in mulieribus etc. </p>
<p>Tu que portabis p. h.     et an. gen.       </p>
<p><i>Respondeat Maria: </i></p>
<p>Magnificat anima mea dominum. </p>
<p><i>Deinde recedat Elysabeth quia amplius non habebit locum hec persona. Deinde Maria vadat in lectum suum, que iam de spiritu sancto concepit et pariat filium; cui assideat Ioseph in habitu honesto et prolixa barba. Nato puero appareat stella et incipiat chorus hanc antiphonam: </i></p>
<p>Hodie Christus natus est. </p>
<p><i>Qua finita, stella appareat; qua visa, tres reges a diversis partibus mundi veniant et ammirentur de apparitione talis stelle, quorum primus dicat: </i></p>
<p><b>I</b></p>
<p>Per curarum distrahor frequenter quadrivium, </p>
<p>rationis paciens et mentis naufragium, </p>
<p>cum hanc stellam video portantem inditium, </p>
<p>quod ipsius novitas novum portet nuntium. </p>
<p><b>II</b></p>
<p>Cursus ego didici et naturas siderum, </p>
<p>et ipsorum memini perscrutari numerum, </p>
<p>sed cum hanc inspicio ego miror iterum, </p>
<p>quia non conparuit aput quemquam veterum. </p>
<p><b>III</b></p>
<p>Quando luna patitur et sol quando obscurabitur, </p>
<p>quem effectum habeat Stilbon comes Veneris, </p>
<p>in quo gradu maxime Mars nocivus diceris, </p>
<p>michi fecit cognitum lingua secte veteris. </p>
<p><b>IV</b></p>
<p>Sed elinguem efficit hic me stelle radius: </p>
<p>quid portendat nescio, sed querens attentius </p>
<p>hoc unum conitio quod est natus filius, </p>
<p>cui mundus obediet, quem timebit amplius. </p>
<p><i>Hoc dicat primus semper inspiciendo stellam et disputet de illa. Dicat secundus: </i></p>
<p><b>I</b></p>
<p>Mea iam precordia dulce vestit gaudium, </p>
<p>michi vie factum est non parvum compendium; </p>
<p>in eo quod ambigo se monstrantem dubium </p>
<p>et cure participem iam inveni socium. </p>
<p><b>II</b></p>
<p>Quando mente vigili planetas inspicio, </p>
<p>mea vim cuiuslibet deprehendit ratio </p>
<p>de Marte, de Venere, de Sole, Mercurio, </p>
<p>de Iovis clementia, de Saturni senio, </p>
<p>que sit vis cuiuslibet, in quo domicilio. </p>
<p><b>III</b></p>
<p>Sed in hac quam aspicis et quam monstras digito, </p>
<p>qualitate cognita de effectu dubito. </p>
<p>Sed quid inde sentiam tu mecum accipito, </p>
<p>ut fruamur pariter quesiti proposito. </p>
<p><b>IV</b></p>
<p>Illud  iubar quod inspicis et  in tantum radiat </p>
<p>et planetas ceteros in pallorem variat, </p>
<p>regem natum predicat quo maior non veniat, </p>
<p>cuius cedens nutui totus orbis serviat. </p>
<p><i>Dicat tercius monstrando et disputando de stella: </i></p>
<p><b>I</b></p>
<p>Questionum noverat enodare rete </p>
<p>ille per quem habeo quod quando comete </p>
<p>se producit radius, tunc hebent  planete </p>
<p>et quorundam principum se presentant mete. </p>
<p><b>II</b></p>
<p>Quid sit stella novimus et quid sit planeta: </p>
<p>horum hec est neutrum, sed cum sit cometa </p>
<p>inungamur gaudio, sit mens nobis leta, </p>
<p>magni enim principis verus est propheta. </p>
<p><b>III</b></p>
<p>Vide stelle claritas quanta propagatur, </p>
<p>in planeta quolibet splendor hebetatur, </p>
<p>quod ei qui natus est satis adaptatur: </p>
<p>cuiusvis potentia per hunc obscuratur. </p>
<p><b>IV</b></p>
<p>Ergo cum muneribus una procedamus, </p>
<p>et quo stella duxerit gressus dirigamus, </p>
<p>ut quando viderimus quem natus speramus, </p>
<p>nostra ei munia reges offeramus. </p>
<p><i>Modo procedant reges usque in terram Herodis, querendo de puero et cantando: </i></p>
<p>Ubi est qui natus est etc. </p>
<p><i>Quibus occurrant nuntii Herodis dicentes: </i></p>
<p><b>I</b></p>
<p>Vos qui regum habitus et insigne geritis, </p>
<p>nobis notum facite, quare sic inceditis, </p>
<p>vel si mirum  aliquid reserandum noscitis, </p>
<p>quod ad aures    regis ferre queritis. </p>
<p><b>II</b></p>
<p>Nos Herodis vernule sumus et vicarii, </p>
<p>ad quem sepe transvolant ex diversis nuntii; </p>
<p>nulla nobis clausa sunt secreta palatii, </p>
<p>ergo scire poscimus  vestri rem negotii. </p>
<p><i>Respondent reges: </i></p>
<p>Sepelire nolumus quod a nobis queritur, </p>
<p>ipsum stella reserat que a nobis cernitur </p>
<p>regem natum querimus de quo stella loquitur, </p>
<p>quod eius imperium nullo fine clauditur. </p>
<p><i>Respondent nuntii: </i></p>
<p>Felix istud veniet Herodi preconium </p>
<p>et libenter audiet hoc de rege nuntium; </p>
<p>ut hinc ergo primitus per nos sumat gaudium, </p>
<p>vos nostrum sequimini vestigium . </p>
<p><i>Postea nuntii festinent ad Herodem dicentes: </i></p>
<p>Rex Herodes, accipe quiddam ammirandum, </p>
<p>iam a tribus regibus tibi reserandum: </p>
<p>ipsi natum asserunt regem venerandum, </p>
<p>cui esse non ambigunt orbem subiugandum. </p>
<p><i>Respondet Herodes cum magna indignatione: </i></p>
<p>Cur audetis talia regi presentare? </p>
<p>Nolite vos consulo falsum fabricare. </p>
<p>Nam  Herodes ego sum potens subiugare, </p>
<p>quicquid mundus continet, celum, terram, mare. </p>
<p><i>Post hec Herodes maxime indignatus vocari faciat archisynagogus cum Iudeis suis dicens: </i></p>
<p>Huc Iudea veniat fecunda consilio, </p>
<p>ut nobiscum disserat super hoc negocio, </p>
<p>et ego vos precipiam exponi suplicio, </p>
<p>si vos esse devios conprobabit ratio. </p>
<p><i>Modo veniat archigynagogus cum magna superbia et Iudeis suis, cui dicat Herodes: </i></p>
<p>Te magister alloquor, et advertant alii, </p>
<p>nostra mordet viscera duri fama nuntii: </p>
<p>huc tres magi veniunt non astrorum inscii, </p>
<p>qui ad ortum properant prepotentis filii. </p>
<p><i>Respondeat archisynagogus cum magna sapientia et eloquentia: </i></p>
<p><b>I</b></p>
<p>Ne curarum, domine, verseris in bivio, </p>
<p>tres huc reges veniant querendo de filio; </p>
<p>quibus te concilies diligenti studio, </p>
<p>et eis sic loquere sub amoris pallio: </p>
<p><b>II</b></p>
<p>reges estis, video, quod prophetat habitus, </p>
<p>vester michi gratus est factus ad nos transitus. </p>
<p>Sed quid vos huc traxerit reserate penitus, </p>
<p>nam vobis ad omnia rex erit expositus. </p>
<p><i>Respondent reges: </i></p>
<p>Stella nova radiat, eius ortus nuntia, </p>
<p>cui mundus obediet et qui reget omnia, </p>
<p>et nil stare poterit absque huius gratia. </p>
<p>Nos ad illum tendimus hec ferentes munia. </p>
<p><i>Herodes respondet: </i></p>
<p>Ne sim vos impediens ad vie propositum, </p>
<p>ite ad nos postea maturantes reditum, </p>
<p>ut et ego veniens munus feram debitum </p>
<p>ei cui non ambigo mundum fore subditum. </p>
<p><i>Ab Herode discedant tres magi paulatim inspicientes stellam et disputantes de illa. Interim angelus appareat pastoribus et dicat: </i></p>
<p>Magnum vobis gaudium, pastores, annuntio: </p>
<p>deus se circumdedit carnis vestre pallio, </p>
<p>quem mater non peperit carnali conmercio, </p>
<p>immo virgo permanens mater est ex filio. </p>
<p><i>Pastoribus euntibus dicat diabolus: </i></p>
<p>Tu ne credas talibus, pastorum simplicitas, </p>
<p>scias esse frivola que non probat veritas. </p>
<p>Quod sic in presepio sit sepulta deitas, </p>
<p>nimis est ad oculum reserata falsitas. </p>
<p><i>Iterum pastoribus ad negocium suum redeuntibus dicat angelus: </i></p>
<p>Pastores, querite natum in presepio </p>
<p>et votum solvite matri cum filio, </p>
<p>nec mora veniat isti consilio, </p>
<p>sed vos huc dirigat mentis devotio. </p>
<p><i>Iterum pastoribus abeuntibus dicat diabolus ad aures eorum: </i></p>
<p>Simplex cetus, aspice qualis astucia </p>
<p>eius qui sic fabricat vero contraria, </p>
<p>utque sua falleret  nugis mendatia, </p>
<p>in ritmis conciliat que profert omnia. </p>
<p><i>Mirentur pastores et unus dicat ad alterum: </i></p>
<p>Nunquid frater colligis  ea que audio? </p>
<p>Quedam vox insinuat de nato filio, </p>
<p>verum in contrarium ab hoc suscipio, </p>
<p>quod audita resident iuncta mendatio. </p>
<p><i>Dicat iterum angelus ad pastores: </i></p>
<p>Cur non aures vertitis ad hunc veri nuntium, </p>
<p>quis est iste subdolus vertens vos in devium? </p>
<p>Ne vos error induat propter adversarium, </p>
<p>ite, nam quod predico, monstrabit presepium. </p>
<p><i>Dicat iterum euntibus diabolus: </i></p>
<p>O gens simplex nimium et in sensu vulnerata, </p>
<p>fer  fenum et pabulum que bubus non ingrata </p>
<p>in presepi comedat deitas reclinata! </p>
<p>Debacharis nimium cum putas ista rata. </p>
<p><i>Iterum pastores ad socios suos: </i></p>
<p>Audi frater iterum, qualis repugnantia: </p>
<p>inde quedam audio, hinc horum  contraria. </p>
<p>Meus simplex animus, mea mens non sobria </p>
<p>ignorat que potior sit horum sententia. </p>
<p><i>Postea simul conveniant angeli et simul cantent: </i></p>
<p>Gloria in excelsis deo et in terra pax hominibus bone voluntatis, alleluia alleluia. </p>
<p><i>Qua voce audita dicat pastor ad socios suos: </i></p>
<p>Ad hanc vocem animi produco suspirium, </p>
<p>ex hac intus habeo citharizans gaudium. </p>
<p>Procedamus igitur simul ad presepium </p>
<p>et curvatis genibus adoremus filium. </p>
<p><i>Deinde procedant pastores ad presepe cantando hanc antiphonam: </i></p>
<p>Facta est cum angelo multitudo celestis. </p>
<p><i>Quo cantato adorent puerum. Deinde revertantur pastores ad officia sua, quibus occurrant tres magi dicentes: </i></p>
<p>Pastores, dicite quidnam vidistis et annuntiate Christi nativitatem. </p>
<p><i>Respondeant pastores: </i></p>
<p>Infantem vidimus pannis involutum et choros angelorum laudantes salvatorem. </p>
<p><i>Postea reges vadant ad presepe et primo adorent puerum, et postea offerant ei munera sua, primo aurum, postea thus, tercio mirram; deinde modicum procedant et tunc dormiant, et angelus appareat eis in somnis dicens: </i></p>
<p>Nolite redire ad Herodem etc. </p>
<p><i>Postea non revertentibus ad Herodem sic dicat: </i></p>
<p>Gens Iudea properet, ut Herodem audiat, </p>
<p>et prestet consilium de re que me sauciat. </p>
<p>Rex Herodes anxius ignorat quid faciat, </p>
<p>cum a tribus regibus se lusum inspiciat. </p>
<p><i>Veniat archisynagogus cum suis,: </i></p>
<p>Tu magister aperi prophetarum edita, </p>
<p>si qua sunt de puero a prophetis tradita. </p>
<p>Nam a te fideliter re michi exposita, </p>
<p>se monstrabunt proprii cordis    abscondita. </p>
<p><i>Respondeat archisynagogus: </i></p>
<p>Tu Bethlehem terra Iuda etc. </p>
<p><i>Deinde Herodes iratus dicat ad milites suos: </i></p>
<p>Ite, ite pariter manu iuncta gladio, </p>
<p>etas adhuc tenera nulli parcat filio, </p>
<p>immo mater quelibet nudo fleat gremio, </p>
<p>ut de nato puero michi detur ultio. </p>
<p><i>Vadant milites et interficiant pueros quorum matres sic lugeant et lamententur: </i></p>
<p><b>I</b></p>
<p>Heu heu heu! </p>
<p>Mens Herodis effera </p>
<p>cur in nostra viscera </p>
<p>bella movet aspera? </p>
<p><b>II</b></p>
<p>Heu heu heu! </p>
<p>Que etas adhuc tenera </p>
<p>sugens ubera </p>
<p>perpetravit scelera? </p>
<p><b>III</b></p>
<p>Heu heu heu! </p>
<p>Iste dolor anxius, </p>
<p>dum transegit inpius </p>
<p>innocentes gladius. </p>
<p><b>IV</b></p>
<p>Heu heu heu! </p>
<p>Proles adhuc tenera </p>
<p>per te mater misera </p>
<p>descendet ad infera. </p>
<p><b>V</b></p>
<p>Heu heu! </p>
<p>Michi vite gaudium, </p>
<p>fili. nunc supplicium </p>
<p>mortis eris ostium. </p>
<p><i>Postea Herodes corrodatur a vermibus et excedens de sede sua mortuus, accipiatur a diabolis multum congaudentibus, et Herodis corona inponatur Archelao filio suo. Quo regnante appareat in nocte angelus Ioseph dicens: </i></p>
<p>Accipe matrem et filium et vade in Egiptum. </p>
<p><i>Precedens Maria asinum dicat: </i></p>
<p>Omnia dura pati vitando pericula nati; </p>
<p>Mater sum presto, iam vadam, tu comes esto. </p>
</html>
</body>
