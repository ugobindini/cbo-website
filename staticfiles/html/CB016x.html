<html>
<body>
<p><i>Primitus producatur Pilatus et uxor sua cum militibus in locum suum. Deinde Herodes cum militibus suis. Deinde pontifices. Tunc mercator et uxor sua. Deinde Maria Magdalena. </i></p>
<p>Ingressus Pilatus. </p>
<p><i>Postea vadat dominica persona sola ad litus maris vocare Petrum et Andream et inveniat eos piscantes, et dominus dicat ad eos </i></p>
<p>Venite post me, faciam vos piscatores hominum. </p>
<p><i>Illi dicunt </i></p>
<p>Domine, quid vis hec faciemus et ad tuam voluntatem protinus adimplemus. </p>
<p><i>Postea vadat dominica persona ad Zacheum et obviet ei cecus </i></p>
<p>Domine Iesu fili David miserere mei. </p>
<p><i>Iesus respondeat </i></p>
<p>Quid vis ut faciam tibi? </p>
<p><i>Cecus </i></p>
<p>Domine tantum ut videam. </p>
<p><i>Iesus dicat </i></p>
<p>Respice: fides enim tua salvum te fecit. </p>
<p><i>Hiis factis Iesus procedat ad Zacheum et vocet illum de arbore </i></p>
<p>Zachee festinans descende, quia hodie in domo tua oportet me manere. </p>
<p><i>Zacheus dicat </i></p>
<p>Domine, si quid aliquem defraudavi, reddo quadruplum. </p>
<p><i>Iesus respondeat </i></p>
<p>Quia hodie huic domui salus facta est, eo quod et tu sis filius Abrahe. </p>
<p>Cum appropinquaret Dominus. Et cum audisset. </p>
<p><i>Et pueri prosternentes frondes et vestes </i></p>
<p>Pueri Hebreorum. </p>
<p><i>Item pueri. </i></p>
<p>Gloria laus. </p>
<p><i>Tunc veniat phariseus et vocet Iesum ad cenam </i></p>
<p>Rabi, quod interpretatur magister, peto ut mecum hodie velis manducare. </p>
<p><i>Iesus respondeat </i></p>
<p>Fiat ut petisti. </p>
<p><i>Phariseus dicat ad servum </i></p>
<p>Ite cicius, preparate sedilia ad mense convivia, ut sint placencia. </p>
<p><i>Maria Magdalena cantet </i></p>
<p><b>I</b></p>
<p>Mundi delectatio dulcis est et grata </p>
<p>eius conversatio, suavis et ornata. </p>
<p><b>II</b></p>
<p>Mundi sunt delicie quibus estuare </p>
<p>volo nec lasciviam eius devitare. </p>
<p><b>III</b></p>
<p>Pro mundano gaudio vitam terminabo </p>
<p>bonis temporalibus ego militabo. </p>
<p><b>IV</b></p>
<p>Nil curans de ceteris corpus procurabo </p>
<p>variis coloribus illud perornabo. </p>
<p><i>Modo vadat Maria cum puellis ad mercatorem cantando </i></p>
<p><b>I</b></p>
<p>Michi confer venditor species emendas, </p>
<p>pro multa pecunia tibi iam reddenda, </p>
<p><b>II</b></p>
<p>si quid habes insuper odoramentorum </p>
<p>nam volo perungere corpus hoc decorum. </p>
<p><i>Mercator cantet </i></p>
<p><b>I</b></p>
<p>Ecce merces optime prospice nitorem </p>
<p>hec tibi conveniunt ad vultus decorem </p>
<p><b>II</b></p>
<p>hee sunt odorifere quas si conprobaris </p>
<p>corporis fragrantiam omnen superabis. </p>
<p><i>Maria Magdalena </i></p>
<p><b>I</b></p>
<p>Chramer gip die varwe mier diu min wengel rœte </p>
<p>da mit ich di iungen man an ir danch der minnenliebe nœte. </p>
<p>Seht mich an iungen man </p>
<p>lat mich eu gevallen. </p>
<p><b>II</b></p>
<p>Minnet tugentliche man minnekliche vraͧwen, </p>
<p>minne tuoͤt eu hœch gemuͤt unde lat euch in hœhen eren schaͧwen. </p>
<p>Seht mich an iunge man </p>
<p><b>III</b></p>
<p>Wol dir werlt daz du bist also vreudenreiche. </p>
<p>Ich wil dir sin undertan durch dein liebe immer sicherlichen. </p>
<p>Seht mich an </p>
<p><i>Postea vadat dormitum et angelus cantet </i></p>
<p>O Maria Magdalena </p>
<p>nova tibi nuntio: </p>
<p>Symonis hospicio </p>
<p>hic sedens convivatur </p>
<p>Iesus ille Nazarenus </p>
<p>gratia virtute plenus, </p>
<p>qui relaxat peccata populi; </p>
<p>hunc turbe confitentur </p>
<p>salvatorem seculi. </p>
<p><i>Recedat angelus et surgat Maria cantando </i></p>
<p>Mundi delectatio. </p>
<p><i>Tunc accedat amator quem Maria salutet et cum parum locuntur, cantet Maria ad puellas </i></p>
<p>Wol dan minneklicheu chint, schaͧwe wier chrame, </p>
<p>chauf wier di varwe da di uns mache schœne unde wolgetane, </p>
<p>er muez sein sorgen vrei der da minnet mier den leip. </p>
<p><i>Iterum cantet </i></p>
<p>Chramer gip di varwe mier. </p>
<p><i>Mercator respondeat </i></p>
<p>Ich gib eu varwe, deu ist guoͤt, dar zuœ lobelich </p>
<p>deu eu machet reht schœne unt dar zuoe vil reht wunnechliche, </p>
<p>nempt si hin, hab ir si, ir ist niht geleiche. </p>
<p><i>Accepto ungento vadat dormitum </i></p>
<p>O Maria Magdalena </p>
<p><i>et iterum evanescat. </i></p>
<p><i>Tunc surgat Maria et cantet </i></p>
<p>Mundi delectatio. </p>
<p><i>Et iterum postea obdormiat et angelus veniat cantando ut supra et iterum evanescat. </i></p>
<p><b>I</b></p>
<p>Heu vita preterita, vita plena malis, </p>
<p>fluxus turpitudinis, fons exsicialis. </p>
<p><b>II</b></p>
<p>Heu, quid agam misera, plena peccatorum, </p>
<p>que polluta polleo sorde viciorum. </p>
<p><i>Angelus dicat sibi </i></p>
<p>Dico tibi gaudium est angelis dei, super una peccatrice penitentiam agente. </p>
<p><i>Maria </i></p>
<p><b>I</b></p>
<p>Hinc ornatus seculi vestium candores, </p>
<p>protinus a me fugite turpes amatores, </p>
<p><b>II</b></p>
<p>ut quid nasci volui que sum defedanda </p>
<p>et ex omni genere criminum notanda. </p>
<p><i>Tunc deponat vestimenta secularia et induat nigrum pallium, et amator recedat et diabolus veniat ad mercatorem </i></p>
<p>Dic tu mercator nobis iuvenis </p>
<p>hoc ungentum si tu vendideris, </p>
<p>dic precium pro quanto dederis, </p>
<p>heu, quantus est noster dolor. </p>
<p><i>Mercator respondeat </i></p>
<p>Hoc ungentum si multum cupitis </p>
<p>unum auri talentum dabitis, </p>
<p>aliter nusquam portabitis </p>
<p>obtimum est. </p>
<p><i>Et chorus cantet </i></p>
<p>Accessit ad pedes. </p>
<p><i>Accepto ungento vadat ad dominicam personam cantando flendo </i></p>
<p><b>I</b></p>
<p>Ibo nunc ad medicum turpiter egrota </p>
<p>medicinam postulans lacrimarum vota </p>
<p><b>II</b></p>
<p>huic restat ut offeram et cordis plangores </p>
<p>qui cunctos ut audio sanat peccatores. </p>
<p><i>Item </i></p>
<p>Iesus trœst der sele min </p>
<p>la mich dir enpholhen sin </p>
<p>unde lœse mich von der missetat </p>
<p>da mich dev werlt zuœ hat braht. </p>
<p><i>Item </i></p>
<p>Ich chume niht von den fuͦezzen dein </p>
<p>du erlœsest mich von den sunden mein. </p>
<p>Unde von der groͤzzen missetat </p>
<p>da mich deu werlt zuoͤ hat braht. </p>
<p><i>Loquatur phariseus intra se </i></p>
<p>Si hic esset propheta sciret utique que et qualis illa esset que tangit eum, quia peccatrix est. </p>
<p><i>Et dicat Iudas </i></p>
<p>Ut quid perditio hec? Potuit enim hoc venundari multo et dari pauperibus. </p>
<p><i>Iesus cantet </i></p>
<p>Quid molesti estis huic mulieri? Opus bonum operata est in me. </p>
<p><i>Item statim </i></p>
<p>Symon, habeo tibi aliquid dicere. </p>
<p><i>Symon Petrus </i></p>
<p>Magister dic. </p>
<p><i>Dicit Iesus </i></p>
<p><b>I</b></p>
<p>Debitores habuit quidam creditorum </p>
<p>duos quibus credidit spe denariorum </p>
<p><b>II</b></p>
<p>hic quingentos debuit alter quinquagenos </p>
<p>sed eosdem penitus fecerat egenos; </p>
<p><b>III</b></p>
<p>cum nequirent reddere totum relaxavit </p>
<p>quis eorum igitur ipsum plus amavit. </p>
<p><i>Symon respondeat </i></p>
<p>Estimo quod ille plus cui plus donavit. </p>
<p><i>Iesus dicat </i></p>
<p>Tua sic sententia recte iudicavit. </p>
<p><i>Item Iesus cantet ad Mariam </i></p>
<p>Mulier remittuntur tibi peccata. </p>
<p>Fides tua salvum te fecit, vade in pace. </p>
<p><i>Tunc Maria surgat et vadat lamentando cantans </i></p>
<p><b>I</b></p>
<p>Aͧwe aͧwe daz ich ie wart geborn; </p>
<p>han ich verdient gotes zorn, </p>
<p>der mier hat geben sele unde leip; </p>
<p>aͧwe ich vil unselæich wiͤp. </p>
<p><b>II</b></p>
<p>Aͧwe, aͧwe, daz ich ie wart geborn, </p>
<p>swenne mich erwechet gotes zorn. </p>
<p>Wol uf ir guͦetem man unde wip, </p>
<p>got wil rihten sele unde leip. </p>
<p><i>Interea cantent discipuli </i></p>
<p>Phariseus iste fontem misericordie conabatur obstruere. </p>
<p><i>Tunc vadat Iesus ad resuscitandum Lazarum, et ibi occurrant Maria Magdalena et Martha plorantes pro Lazaro, et Iesus cantet </i></p>
<p>Lazarus amicus noster dormit, eamus, et a somno resuscitemus eum. </p>
<p><i>Tunc Maria Magdalena et Martha flendo cantent </i></p>
<p>Domine si fuisses hic frater noster non fuisset mortuus. </p>
<p><i>Et sic tacendo clerus cantet </i></p>
<p>Videns dominus flentes sorores Lazari ad monumentum lacrimatus est coram Iudeis et clamabat. </p>
<p><i>Et Iesus cantet </i></p>
<p>Lazare veni foras. </p>
<p><i>Et clerus cantet </i></p>
<p>Et produc ligatis manibus et pedibus qui fuit quatriduanus mortuus. </p>
<p><i>Interim Iudas veniat festinando et querat oportunitatem tradendi dicens </i></p>
<p>O pontifices, o viri magni consilii, Iesum volo vobis tradere. </p>
<p><i>Cui pontifices respondeant </i></p>
<p>O Iuda, si nobis Iesum iam tradideris, triginta argenteis remuneraberis. </p>
<p><i>Iesum respondeat </i></p>
<p>Iesum tradam credite, </p>
<p>rem promissam michi solvite; </p>
<p>turbam mecum dirigite, </p>
<p>Iesum caute deducite. </p>
<p><i>Pontifices cantent </i></p>
<p>Iesum tradas propere </p>
<p>hanc turbam tecum accipe </p>
<p>et procede viriliter </p>
<p>Iesum trade velociter. </p>
<p><i>Iudas tunc det Iudeis signum cantando </i></p>
<p>Quemcumque osculatus fuero, ipse est, tenete eum. </p>
<p><i>Tunc turba Iudeorum sequatur Iudam cum gladiis et fustibus et lucernis donec ad Iesum. Interea Iesus faciat ut mos est in cena. Postea assumat quatuor discipulos et ceteris dicat, quos relinquit </i></p>
<p>Dormite iam et requiescite. </p>
<p><i>Deinde vadat orare </i></p>
<p>Tristis est anima mea usque ad mortem sustine hic et orate ne intretis in temptationem. </p>
<p><i>Tunc ascendat in montem Oliveti et flexis genibus respiciens celum petat dicendo </i></p>
<p>Pater, si fieri potest, transeat a me calix iste; spiritus quidem promptus est, caro autem infirma: fiat voluntas tua. </p>
<p><i>Hoc facto redeat ad quattuor discipulos et inveniat eos dormientes </i></p>
<p>Symon, dormis? Non potuisti una hora vigilare mecum. </p>
<p>Manete hic donec vadam et orem. </p>
<p><i>Postea vadat iterum orare ut antea. Tunc iterato veniat ad discipulos et inveniat eos dormientes et dicat ad eos: </i></p>
<p><i>Et iterum dicat </i></p>
<p>Pater, si non potest hic calix transire nisi bibam illum, fiat volumtas tua. </p>
<p><i>Tunc redeat ad discipulos et cantet </i></p>
<p>Una hora non potuistis vigilare mecum, qui exhortabamini mori pro me, vel vitam non videtis, quomodo non dormit, set festinat tradere me Iudeis. </p>
<p>Surgite, eamus. </p>
<p>Ecce appropinquat qui me traditurus est. </p>
<p><i>Veniat Iudas ad Iesum cum turba Iudeorum, quibus Iesus dicat </i></p>
<p>Quem queritis? </p>
<p><i>Qui respondeant </i></p>
<p>Iesum Nazarenum. </p>
<p><i>Iesus dicat </i></p>
<p>Ego sum. </p>
<p><i>Et turba retrocedat. Item Iesus dicat </i></p>
<p>Quem queritis? </p>
<p><i>Iudei </i></p>
<p>Iesum Nazarenum. </p>
<p><i>Iesus respondeat </i></p>
<p>Dixi vobis quia ego sum. </p>
<p><i>Item </i></p>
<p>Si ergo me queritis sinite hos abire. </p>
<p><i>Tunc apostoli dent fugam excepto Petro et Iudas dicat </i></p>
<p>Ave Rabbi. </p>
<p><i>Iesus illi respondeat </i></p>
<p>O Iuda ad quid venisti </p>
<p>Peccatum magnum tu fecisti </p>
<p>me Iudeis traditum </p>
<p>ducis ad patibolum </p>
<p>cruciandum. </p>
<p><i>Et Petro sequente Iesum una ancilla dicat </i></p>
<p>Vere tu ex illis es. </p>
<p><i>Ipse dicat </i></p>
<p>Non sum. </p>
<p><i>Item ancilla </i></p>
<p>Vere tu ex illis es nam et Galileus es   . </p>
<p><i>Petrus </i></p>
<p>Non novi hominem. </p>
<p><i>Item ancilla </i></p>
<p>Nonne vidi te cum illo in horto? </p>
<p><i>Petrus </i></p>
<p>Nescio quid dicis. </p>
<p><i>Et Iesus dicat </i></p>
<p>Tanquam ad latronem existis cum gladiis et fustibus comprehendere me etc. </p>
<p><i>Et ducatur Iesus ad pontifices et chorus cantet </i></p>
<p>Collegerunt pontifices etc. </p>
<p><i>Et pontifices cantent et cogitent quid faciant </i></p>
<p>Quid facimus, quia hic homo multa signa facit? Si dimittimus eum sic, omnes credent in eum. </p>
<p><i>Et Cayphas cantet </i></p>
<p>Expedit vobis ut unus moriatur homo pro populo et non tota gens pereat. </p>
<p><i>Clerus cantet </i></p>
<p>Ab ipso ergo die cogitaverunt etc. </p>
<p><i>Postea ducitur ad Pilatum Iesus et dicunt Iudei </i></p>
<p>Hic dixit </p>
<p>Solvite templum hoc et post triduum reedificabo illud. </p>
<p><i>Pilatus respondet </i></p>
<p>Quam accusationem affertis adversus hominem istum? </p>
<p><i>Iudei respondent </i></p>
<p>Si non fuisset hic malefactor non tibi tradidissemus eum. </p>
<p><i>Pilatus </i></p>
<p>Accipite eum vos et secundum legem vestram iudicate eum. </p>
<p><i>Iudei </i></p>
<p>Nobis non licet interficere quemquam. </p>
<p><i>Postea ducatur Iesus ad Herodem qui dicat ei </i></p>
<p>Homo Galileus es. </p>
<p><i>Iesus vero tacebat. Et Herodes iterum dicit </i></p>
<p>Quem te ipsum facis? </p>
<p><i>Iesus non respondet ei ad unum verbum. Tunc Iesus inducitur veste alba. Et reducunt Iesum ad Pilatum. Tunc conveniunt Pilatus et Herodes et osculantur invicem. Et Iesus veniat ad Pilatum et ipse dicit </i></p>
<p>Nullam causam mortis invenio in homine isto. </p>
<p><i>Iudei dicunt </i></p>
<p>Reus est mortis. </p>
<p><i>Tunc Pilatus dicat ad Iesum </i></p>
<p>Tu es rex Iudeorum? </p>
<p><i>Iesus respondit </i></p>
<p>Tu dicis quia rex sum. </p>
<p><i>Pilatus dicat </i></p>
<p>Gens tua et pontifices tui tradiderunt te michi. </p>
<p><i>Iesus paulatim dicat </i></p>
<p>Regnum meum non est de hoc mundo. </p>
<p><i>Pilatus item dicat </i></p>
<p>Ergo quem te ipsum facis? </p>
<p><i>Iesus vero taceat. Et Pilatus dicat ad pontifices </i></p>
<p>Quid faciam de Iesu Nazareno? </p>
<p><i>Iudei </i></p>
<p>Crucifigatur. </p>
<p><i>Pilatus </i></p>
<p>Corripiam ergo illum et dimittam. </p>
<p><i>Tunc ducitur Iesus ad flagellandum. Postea Iesus induatur veste purpurea et spinea corona. Tunc dicant Iudei plasphemando ad Iesum </i></p>
<p>Ave rex Iudeorum. </p>
<p><i>Et dent ei alapas. </i></p>
<p>Prophetiza quis est qui te percussit? </p>
<p><i>Et ducant eum ad Pilatum. Cui Pilatus dicat </i></p>
<p>Ecce homo. </p>
<p><i>Iudei </i></p>
<p>Crucifige. </p>
<p>Crucifige eum. </p>
<p><i>Pilatus </i></p>
<p>Accipite eum vos et crucifigite. </p>
<p>Nullam causam invenio in eo. </p>
<p><i>Iudei </i></p>
<p>Si hunc dimittis non es amicus Cesaris. </p>
<p><i>Item </i></p>
<p>Omnis qui se facit regem contradicit Cesari. </p>
<p><i>Pilatus </i></p>
<p>Unde es tu? </p>
<p><i>Iesus tacet. Pilatus </i></p>
<p>Michi non loqueris? </p>
<p><i>Item </i></p>
<p>Nescis quia potestate habeo crucifigere te et potestatem dimittere te? </p>
<p><i>Iesus respondet </i></p>
<p>Non haberes in me potestatem nisi desuper tibi datum fuisset. </p>
<p><i>Pilatus ad Iudeos </i></p>
<p>Regem vestrum crucifigam? </p>
<p><i>Iudei respondent </i></p>
<p>Crucifigatur quia filium dei se fecit. </p>
<p><i>Pilatus lavans manus suas cum aqua et dicat ad Iudeos </i></p>
<p>Innocens ego sum a sanguine huius; vos videritis. </p>
<p><i>Tunc Iesus ducatur ad crucifigendum. Tunc Iudas ad pontifices vadat cantando et reiectis denariis dicit flendo </i></p>
<p>Penitet me graviter, quod istis argenteis Christum vendiderim. </p>
<p><i>Item </i></p>
<p>Resumite vestra, resumite: mori volo et non vivere, suspendi supplicio volo perdere </p>
<p>. </p>
<p><i>Pontifices </i></p>
<p>Quid ad nos, Iuda Scariotys? Tu videris. </p>
<p><i>Statim veniat diabolus et ducat Iudam ad suspendium et suspenditur. Tunc veniant mulieres a longe plorantes flere Iesum quibus Iesus dicat </i></p>
<p>Filie Ierusalem, nolite flere super me, set super vos ipsas. </p>
<p><i>Tunc Iesus suspenditur in cruce et titulus fiat </i></p>
<p>Iesus Nazarenus rex Iudeorum. </p>
<p><i>Tunc respondent Iudei Pilato cantando </i></p>
<p>Regem non habemus nisi Cesarem. </p>
<p><i>Pilatus </i></p>
<p>Quod scripsi scripsi. </p>
<p><i>Tunc veniat mater domini lamentando cum Iohanne ewangelista, et ipsa accedens crucem respicit crucifixum </i></p>
<p>Awe awe mich hiuͤt unde immer we, </p>
<p>awe wie sihe ich nu an </p>
<p>daz liebiste chint daz ie gewan </p>
<p>ze dirre werlde ie dehain wip </p>
<p>awe mines shœne chindes lip. </p>
<p><i>Item </i></p>
<p>Den sihe ich jemerlichen an </p>
<p>lat iuch erbarmen wip unde man, </p>
<p>lat iwer ougen sehen dar </p>
<p>unde nemt der marter rehte war. </p>
<p><i>Item </i></p>
<p>Wart marter ie so jemerlich </p>
<p>unde also rehte angestlich </p>
<p>nu merchet marter not unde tot </p>
<p>unde al den lip von bluͦte rot. </p>
<p><i>Item </i></p>
<p>Lat leben mir daz chindel min </p>
<p>unde tœtet mich die muter sin </p>
<p>Mariam mich vil armez wip </p>
<p>zwiu sol mir leben unde lip. </p>
<p><i>Item mater domini omni ploratu exhibens multos planctus et clamat ad mulieres flentes et conquerendo valde </i></p>
<p><b>I</b></p>
<p>Flete fideles anime, </p>
<p>flete sorores optime, </p>
<p>ut sint multiplices </p>
<p>dolores indices </p>
<p>planctus et lacrime. </p>
<p><b>II</b></p>
<p>Fleant materna viscera </p>
<p>Marie matris vulnera </p>
<p>materne doleo </p>
<p>que dici soleo </p>
<p>felix puerpera. </p>
<p><b>III</b></p>
<p>Triste spectaculum </p>
<p>crucis et lancee </p>
<p>clausum signaculum </p>
<p>mentis virginee </p>
<p>profunde vulnerat </p>
<p>hoc est quod dixerat </p>
<p>quod prophetaverat </p>
<p>felix prenuntius; </p>
<p>hic ille gladius </p>
<p>qui me transverberat. </p>
<p>Dum caput cernu </p>
<p><i>Tunc Maria amplexetur Iohannem et cantet eum habens inter brachia </i></p>
<p>Mi Iohannes planctum move </p>
<p>plange mecum fili nove </p>
<p>fili novo federe </p>
<p>matris et matertere </p>
<p>tempus est lamenti </p>
<p>immolemus intimas </p>
<p>lacrimarum victimas </p>
<p>Christo morienti. </p>
<p><i>Et per horam quiescat sedendo et iterum surgat et cantet </i></p>
<p>Planctus ante nescia etc. </p>
<p><i>Tunc iterum amplexetur Iohannem et cantet </i></p>
<p>Mi Iohannes etc. </p>
<p><i>Iohannes ad hec </i></p>
<p>O Maria tantum noli </p>
<p>lamentare tuo proli </p>
<p>sine me nunc plangere </p>
<p>que vitam cupis cedere. </p>
<p><i>Et Iohannem teneat Mariam sub humeris et dicat Iesus ad eam </i></p>
<p>Mulier, ecce filius tuus. </p>
<p><i>Deinde dicat ad Iohannem </i></p>
<p>Ecce mater tua. </p>
<p><i>Postea vadant Maria et Iohannes de cruce et Iesus dicat </i></p>
<p>Sitio. </p>
<p><i>Statim veniant Iudei prebentes spongiam cum acceto et Iesus bibat </i></p>
<p>Consummatum est. </p>
<p><i>Tunc Longinus veniat cum lancea et perforet latus eius et ille dicat aperte </i></p>
<p>Ich wil im stechen ab daz herze sin, </p>
<p>daz sich ende siner marter pin. </p>
<p><i>Iesus videns finem dicit clamando </i></p>
<p>Ely Ely Lemasabactany. Hoc est Deus meus. Deus meus ut quid dereliquisti me? </p>
<p><i>Et inclinato capite emittat spiritum. Longinus </i></p>
<p>Vere filius dei erat iste. </p>
<p><i>Item </i></p>
<p>Dirre ist des waren gotes suͦn. </p>
<p><i>Item </i></p>
<p>Er hat zaichen an mir getan, </p>
<p>wan ich min sehen wider han. </p>
<p><i>Et unus ex Iudeis dicat ad Iudeos </i></p>
<p>Elyam vocat iste. Eamus et videamus si Elyas veniens liberet eum an non? </p>
<p><i>Alter Iudeus </i></p>
<p>Si filius dei es, descende de cruce. </p>
<p><i>Item alter </i></p>
<p>Alios salvos fecit, se ipsum non potest salvum facere? </p>
</html>
</body>
