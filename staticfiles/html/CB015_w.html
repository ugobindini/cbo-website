<html>
<body>
<p><b>I</b></p>
<p>Celum, non animum mutat stabilitas, </p>
<p>firmans id optimum, quod mentis firmitas </p>
<p>vovet  cum animi tamen iuditio. </p>
<p>Nam si, turpissimi voti consilio, </p>
<p>vis scelus imprimi facto nefario, </p>
<p>debet hec perimi facta promissio. </p>
<p><b>II</b></p>
<p>Non erat stabilis gradus qui cecidit, </p>
<p>pes eius labilis domus que occidit. </p>
<p>Hinc tu considera quid agi censeas: </p>
<p>dum res est libera sic sta ne iaceas. </p>
<p>Prius delibera quod factum subeas, </p>
<p>ne die postera sero peniteas. </p>
<p><b>III</b></p>
<p>Facti  dimidium habet, qui ceperit, </p>
<p>ceptum negocium si non omiserit, </p>
<p>non tantum deditus circa principia, </p>
<p>nedum  sollicitus pro finis gloria. </p>
<p>Nam rerum exitus librat industria, </p>
<p>subit introitus preceps incuria. </p>
</html>
</body>
