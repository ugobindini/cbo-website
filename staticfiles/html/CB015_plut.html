<html>
<body>
<p><b>I</b></p>
<p>Celum, non animum mutat stabilitas, </p>
<p>firmans id optimum, quod mentis firmitas </p>
<p>vovet  cum animi tamen iuditio. </p>
<p>Nam si, turpissimi voti consilio, </p>
<p>vis scelus imprimi facto nefario, </p>
<p>debet hec perimi facta promissio. </p>
<p><b>II</b></p>
<p>Non erat stabilis gradus qui decidit, </p>
<p>pes eius labilis domus que occidit. </p>
<p>Hinc tu considera quid agi censeas: </p>
<p>dum res est libera sic sta ne iaceas. </p>
<p>Prius delibera quod factum subeas, </p>
<p>ne die postera sero peniteas. </p>
<p><b>III</b></p>
<p>Facti  dimidium habet, qui ceperit, </p>
<p>ceptum negocium si non omiserit, </p>
<p>non tantum  deditus circa principia, </p>
<p>nedum    sollicitus pro finis gloria. </p>
<p>Nam rerum exitus librat industria, </p>
<p>subit introitus preceps  incuria. </p>
<p><b>IV</b></p>
<p>Coronat militem finis, non prelium; </p>
<p>dat hoc amcipitem metam, is  bravium. </p>
<p>Iste quod  tribuit, dictat stabilitas; </p>
<p>istud quod metuit, inducit levitas, </p>
<p>nam palmam annuit mentis integritas, </p>
<p>quam dari respuit vaga  mobilitas. </p>
<p><b>V</b></p>
<p>Mutat cum Protheo figuram levitas, </p>
<p>assummit ideo formas incognitas. </p>
<p>Vultum constantia conservans intimum, </p>
<p>alpha principia et. o. novissimum </p>
<p>flectens fit media; dans  finem optimum, </p>
<p>mutans invaria celum, non animum. </p>
</html>
</body>
