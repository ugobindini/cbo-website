<html>
<body>
<p><b>I</b></p>
<p>Fas et nefas ambulant passu fere     pari, </p>
<p>prodigus non redimit vitium avari; </p>
<p>virtus temperantia  quadam singulari </p>
<p>debet medium </p>
<p>ad utrumque vitium caute contemplari. </p>
<p><b>II</b></p>
<p>Si legisse memoras     ethicam Catonis, </p>
<p>in qua scriptum legitur: ‘ ambula cum bonis ’, </p>
<p>cum ad dandi gloriam animum disponis, </p>
<p>inter  cetera </p>
<p>hoc primum   considera quis sit dignus donis. </p>
<p><b>III</b></p>
<p>Dare non ut convenit non est a virtute, </p>
<p>bonum est secundum quid et  non absolute. </p>
<p>Digne dare poteris et mereri tute </p>
<p>famam muneris, </p>
<p>si te  prius noveris intus et in cute. </p>
<p><b>IV</b></p>
<p>Vultu licet hylari, verbo licet blando </p>
<p>sis equalis omnibus, unum tamen mando: </p>
<p>si vis recte gloriam promereri dando, </p>
<p>primum videas </p>
<p>granum inter paleas: cui des et quando. </p>
<p><b>V</b></p>
<p>Si prudenter triticum paleis emundas, </p>
<p>famam emis munere; sed caveto, dum  das, </p>
<p>largitatis oleum male non effundas. </p>
<p>In te glorior, </p>
<p>quia   Codro Codrior omnibus habundas. </p>
</html>
</body>
