<html>
<body>
<p><b>Incipit officium lusorum</b></p>
<p>Lugeamus omnes in Decio, diem festum deplorantes pro dolore omnium lusorum: de quorum nuditate gaudent Decii et collaudant filium Bachi. </p>
<p><b>Versus</b></p>
<p>Maledicant Decio in omni tempore, semper fraus eius in ore meo. </p>
<p>Fraus vobis. </p>
<p>Tibi leccatori. </p>
<p><b>Oratio</b></p>
<p>Ornemus. </p>
<p>Deus, qui nos concedis trium Deciorum maleficia colere, da nobis in eterna tristicia de eorum societate lugere. </p>
<p>Per. </p>
<p><b>Epystola</b></p>
<p>Lectio actuum apopholorum. </p>
<p>In diebus illis. </p>
<p>Multitudinis ludentium erat cor unum et tunica nulla, et hyemps erat. </p>
<p>Et iactabant vestimenta secus pedes accommodantis qui vocabatur Landrus. </p>
<p>Landrus autem erat plenus pecunia et fenore, et faciebat dampna magna in loculis accomodans singulis prout cuiusque vestimenta valebant. </p>
<p><b>Graduale</b></p>
<p>Iacta cogitatum tuum in Decio, et ipse te destruet. </p>
<p><b>Versus</b></p>
<p>Dum clamarem ad Decium exaudivit vocem meam et eripuit vestem meam a lusoribus iniquis. </p>
<p>Alleluia </p>
<p><b>Versus</b></p>
<p>Mirabilis vita et laudabilis nichil. </p>
<p><b>Sequentia</b></p>
<p><b>1</b></p>
<p>Victime novali çynke ses </p>
<p>immolent Deciani. </p>
<p><b>2a</b></p>
<p>Ses çinke abstraxit vestes </p>
<p>equum, cappam et pelles </p>
<p>abstraxit confestim </p>
<p>a possessore. </p>
<p><b>2b</b></p>
<p>Mors et sortita duello </p>
<p>conflixere mirando; </p>
<p>tandem tres Decii </p>
<p>vicerunt illum. </p>
<p><b>3a</b></p>
<p>Nunc clamat: «O Fortuna, </p>
<p>quid fecisti pessima? </p>
<p>Vestitum cito nudasti </p>
<p>et divitem egeno coequasti. </p>
<p><b>3b</b></p>
<p>Per tres falsos testes </p>
<p>abstraxisti vestes. </p>
<p>Ses ç inke surgant, spes mea, </p>
<p>precedant cito in tabulea!» </p>
<p><b>4a</b></p>
<p>Credendum est magis soli </p>
<p>ses çinke quatter veraci </p>
<p>quam dri tus es ictu fallaci. </p>
<p><b>4b</b></p>
<p>Scimus iustos abstraxisse </p>
<p>vestes lusoribus vere </p>
<p>tu nobis victor ses, miserere! </p>
<p><b>Ewangelium</b></p>
<p>Sequentia Falsi Ewangelii secundum marcam argenti. </p>
<p>Fraus tibi Decie! </p>
<p>Cum sero esset una gens lusorum venit Decius in medio eorum et dixit: «Fraus vobis nolite cessare ludere! Pro dolore enim vestro missus sum ad vos.» </p>
<p>Primas autem, qui dicitur vilissimus non erat cum eis, quando venit Decius. </p>
<p>Dixerunt autem alii discipuli: «Vidimus Decium.» </p>
<p>Qui dixit eis: «Nisi mittam os meum in locum peccarii, ut bibam, non credam.» </p>
<p>Primas autem qui dicitur vilissimus, iactabat decem, alius duodecim, tertius vero quinque. </p>
<p>Et qui quinque proiecerat exhausit bursam, et nudus ab aliis se abscondit. </p>
<p><b>Offertorium</b></p>
<p>Loculum humilem salvum facies, Decie, et oculos lusorum erue, Decie. </p>
<p>Humiliate vos, avari, ad maledictionem. </p>
<p><b>Oratio</b></p>
<p>Ornemus. </p>
<p>Effude, Domine, iram tuam super avaros et tenaces, qui iuxta culum ferunt sacculum, et cum habuerint denarium, reponunt eum inclusum, donec vertatur in augmentum et germinet centum. </p>
<p>Pereat! </p>
<p>Hic est frater pravitatis, lius iniquitatis, fixura scamni, genus nescitandi, visinat amare, quando timet nummum dare. </p>
<p>Pereat. </p>
<p>Quod ille eis maledictionem prestare dignetur, qui Zacheo benedictionem tribuit et diviti avaro guttam aque denegavit. Amen. </p>
<p>Et maledictio Dei patris omnipotentis descendat super eos. </p>
<p><b>Communio</b></p>
<p>Mirabantur omnes inter se, quod Decius abstraxerat cuilibet vestes. </p>
</html>
</body>
