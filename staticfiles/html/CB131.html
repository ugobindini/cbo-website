<html>
<body>
<p><b>I</b></p>
<p>Dic, Christi veritas, </p>
<p>dic, cara raritas </p>
<p>dic, rara caritas, </p>
<p>ubi nunc habitas? </p>
<p>Aut in valle visionis? </p>
<p>aut in throno Pharaonis? </p>
<p>aut in alto cum Nerone? </p>
<p>aut in antro cum Theone? </p>
<p>Vel in viscella  scyrpea </p>
<p>cum Moyse plorante? </p>
<p>Vel in domo Romulea, </p>
<p>cum bulla fulminante? </p>
<p><b>Ia</b></p>
<p>Bulla fulminante </p>
<p>sub iudice tonante, </p>
<p>reo appellante, </p>
<p>sententia gravante; </p>
<p>veritas supprimitur, </p>
<p>distrahitur </p>
<p>et venditur, </p>
<p>iustitia prostante. </p>
<p>Itur et recurritur </p>
<p>ad curiam, nec ante; </p>
<p>quid  consequitur, </p>
<p>quam  exuitur quadrante. </p>
<p><b>II</b></p>
<p>Respondit   caritas: </p>
<p>«Homo, quid dubitas? </p>
<p>Quid me sollicitas? </p>
<p>Non sum quo mussitas, </p>
<p>nec in euro nec in austro, </p>
<p>nec in foro nec in claustro, </p>
<p>nec in bysso vel   cuculla, </p>
<p>nec in bello vel in bulla: </p>
<p>de Iericho sum veniens, </p>
<p>ploro cum sauciato, </p>
<p>quem duplex Levi transiens </p>
<p>non astitit grabato.» </p>
<p><b>IIa</b></p>
<p>Si queris prebendas, </p>
<p>frustra vitam conmendas, </p>
<p>mores non pretendas, </p>
<p>ne iudicem offendas! </p>
<p>Frustra tuis litteris </p>
<p>inniteris: </p>
<p>moraberis </p>
<p>per plurimas kalendas; </p>
<p>tandem expectaveris  </p>
<p>a ceteris ferendas, </p>
<p>paris  ponderis </p>
<p>precio nisi  contendas. </p>
<p><b>III</b></p>
<p>O vox prophetica, </p>
<p>o Natan, predica: </p>
<p>culpa Davitica </p>
<p>patet nunc  modica. </p>
<p>Dicit Natan: «Non clamabo, </p>
<p>neque David planctum  dabo». </p>
<p>Cum sit Christi rupta vestis </p>
<p>contra Christum Christus           testis: </p>
<p>ve ve  vobis, ypocrite, </p>
<p>qui culicem   colatis! </p>
<p>Que Cesaris sunt, reddite, </p>
<p>ut Christo serviatis! </p>
<p><b>IIIa</b></p>
<p>Pape ianitores </p>
<p>Cerbero  surdiores. </p>
<p>In spe vana plores </p>
<p>nam  etiamsi fores </p>
<p>quem audiit, Orpheus         , </p>
<p>Pluto, deus </p>
<p>Tartareus </p>
<p>non ideo perores; </p>
<p>malleus argenteus </p>
<p>ni feriat ad fores, </p>
<p>ubi Protheus </p>
<p>variat mille colores. </p>
</html>
</body>
