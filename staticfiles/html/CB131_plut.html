<html>
<body>
<p><b>I</b></p>
<p>Dic, Christi veritas, </p>
<p>dic, cara raritas </p>
<p>dic, rara caritas, </p>
<p>ubi nunc habitas? </p>
<p>Aut in valle visionis? </p>
<p>aut in throno Pharaonis? </p>
<p>aut in alto cum Nerone? </p>
<p>aut in antro cum Theone? </p>
<p>Vel in fiscella   scirpea   </p>
<p>cum Moyse plorante? </p>
<p>Vel in domo Romulea, </p>
<p>cum bulla fulminante? </p>
<p><b>II</b></p>
<p>Respondit caritas: </p>
<p>«Homo, quid dubitas? </p>
<p>Quid me sollicitas? </p>
<p>Non sum quo mussitas  , </p>
<p>nec in euro nec in austro, </p>
<p>nec in foro nec in claustro, </p>
<p>nec in bisso vel   cuculla, </p>
<p>nec in bello vel  in bulla: </p>
<p>de Ierico sum veniens, </p>
<p>ploro cum sautiato, </p>
<p>quem dupplex Levi transiens </p>
<p>non astitit grabato.» </p>
<p><b>III</b></p>
<p>O vox prophetica, </p>
<p>o Natan, predica: </p>
<p>culpa  Davitica </p>
<p>patet non modica. </p>
<p>Dicit Natan: «Non clamabo, </p>
<p>neque David  planctum dabo». </p>
<p>Cum sit Christi rupta vestis </p>
<p>contra Christum Christus testis: </p>
<p>ve, ve vobis, ypocrite, </p>
<p>qui culicem colatis! </p>
<p>Que Cesaris sunt, reddite, </p>
<p>ut  Christo serviatis! </p>
<p><b>Ia</b></p>
<p>Bulla fulminante </p>
<p>sub iudice tonante, </p>
<p>reo appellante, </p>
<p>sententia gravante; </p>
<p>veritas supprimitur, </p>
<p>distrahitur </p>
<p>et venditur, </p>
<p>iustitia prostante. </p>
<p>Itur et recurritur </p>
<p>ad curiam, nec ante; </p>
<p>quid consequitur, </p>
<p>quam exuitur quadrante. </p>
<p><b>IIa</b></p>
<p>Pape ianitores </p>
<p>Cerbero surdiores. </p>
<p>In spe vana plores </p>
<p>nam  etiamsi fores </p>
<p>quem audiit, Orpheus    , </p>
<p>Pluton, deus </p>
<p>Tartareus </p>
<p>non ideo perores; </p>
<p>malleus argenteus </p>
<p>ni feriat ad fores, </p>
<p>ubi Protheus </p>
<p>variat mille colores. </p>
<p><b>IIIa</b></p>
<p>Si queris prebendas, </p>
<p>frustra vitam pretendas , </p>
<p>mores non commendas, </p>
<p>ne iudicem offendas! </p>
<p>Frustra tuis litteris </p>
<p>inniteris: </p>
<p>moraberis </p>
<p>per plurimas kalendas; </p>
<p>tandem expectaveris </p>
<p>a ceteris ferendas, </p>
<p>paris  ponderis </p>
<p>precio nisi contendas. </p>
<p><b>IVa</b></p>
<p>Jupiter, dum orat </p>
<p>Danem, frustra laborat; </p>
<p>sed eam deflorat </p>
<p>auro dum se colorat. </p>
<p>Auro nil potentius, </p>
<p>nil gratius, </p>
<p>nec Tullius </p>
<p>facundius perorat. </p>
<p>Sed hos urit acrius, </p>
<p>quos amplius honorat; </p>
<p>nichil rectius, </p>
<p>calidum Crassus dum vorat! </p>
</html>
</body>
