<html>
<body>
<p><b>I</b></p>
<p>Superbi Paridis leve iudicium, </p>
<p>Helene species amata nimium </p>
<p>fit casus Troie deponens Ilium. </p>
<p><b>II</b></p>
<p>Hinc dolens Eneas querit difugium, </p>
<p>ascendit dubios labores navium, </p>
<p>venit    Cartaginem, Didonis solium. </p>
<p><b>III</b></p>
<p>Hunc regno suscipit Dido Sydonia  </p>
<p>et plus quam decuit amore saucia </p>
<p>moras non patitur iungi connubia. </p>
<p><b>IV</b></p>
<p>O Amor inprobe, sic vincis omnia, </p>
<p>sic tuis viribus redduntur mollia, </p>
<p>et morti proxima sunt tua gaudia! </p>
<p><b>V</b></p>
<p>Eneas igitur egre corripitur </p>
<p>et in Italiam ire precipitur. </p>
<p>Quod amans audiens Dido concutitur: </p>
<p><b>VI</b></p>
<p>«Enea domine, quid est quod audio? </p>
<p>Didonem miseram dabis exicio? </p>
<p>Quam dura premia pro beneficio! </p>
<p><b>VII</b></p>
<p>Nudum  exceperam, egentem omnium! </p>
<p>Deos offenderat nostrum conubium. </p>
<p>Quid agam, nescio; mors est consilium. </p>
<p><b>VIII</b></p>
<p>Anna, quid audio, soror dulcissima? </p>
<p>Iam volant carbasa ora  finitima! </p>
<p>abrumpe miseram  me, mors asperrima      !» </p>
<p><b>IX</b></p>
<p>At Dido nobilis spreta relinquitur </p>
<p>atque Lavinie  thalamus sequitur, </p>
<p>et Anna propere pro maga mittitur. </p>
<p><b>X</b></p>
<p>«O ensis perfidi , fortiter ilia </p>
<p>mea pertransiens deme suspiria!» </p>
<p>Amantes miseri, timete talia! </p>
<p><b>XI</b></p>
<p>Eneas audiens iam in Italia </p>
<p>in quanta obiit Dido miseria, </p>
<p>et quod dispersa sit eius familia, </p>
<p><b>XII</b></p>
<p>mox crines dissipat cum veste serica, </p>
<p>qui fortis vicerat  tot dampna bellica, </p>
<p>tunc demum clamitat voce yrcanica  : </p>
<p><b>XIII</b></p>
<p>«Non hec  credideram, Dido, quod audio, </p>
<p>quod interficeres te meo gladio, </p>
<p>ut essem, heu, tibi   mortis occasio. </p>
<p><b>XIV</b></p>
<p>Naves refeceras quassas naufragio </p>
<p>et me susceperas plus quam hospicio </p>
<p>et sublimaveras in regni solio. </p>
<p><b>XV</b></p>
<p>Tu michi fueras vite subsidium, </p>
<p>sed ego sum tibi mortis exitium. </p>
<p>Quam detestabile est hoc commercium! </p>
<p><b>XVI</b></p>
<p>Quamvis essem pauper procul a patria, </p>
<p>preponebar tamen in tui gratia </p>
<p>Iarbe   nobili quem tremit Libia. </p>
<p><b>XVII</b></p>
<p>Quam sepe commovet me clara facies, </p>
<p>dulcis anhelitus, grata cesaries, </p>
<p>menbrorum omnium miranda species! </p>
<p><b>XVIII</b></p>
<p>Pro   hiis exciderant a corde penitus </p>
<p>dolores patrie et graves gemitus </p>
<p>gentis, et coniugis et  patris obitus. </p>
<p><b>XIX</b></p>
<p>Non semper utile est diis credere, </p>
<p>nec, quicquid ammonent, velle perficere: </p>
<p>nam instigaverant me te relinquere. </p>
<p><b>XX</b></p>
<p>Dido, possideas sedes eliseas, </p>
<p>et inter gaudia Eneam audias </p>
<p>pro beneficio reddentem gratias!» </p>
</html>
</body>
