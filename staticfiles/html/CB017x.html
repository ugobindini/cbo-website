<html>
<body>
<p><b>I</b></p>
<p>Diu mukke muͦz sich sere muͤn, </p>
<p>wil si den ohsen uber luͤn. </p>
<p><b>II</b></p>
<p>Gienge ein hunt des tages tausent stunt </p>
<p>ze chirchen er ist doch ein hunt. </p>
<p><b>III</b></p>
<p>Manich hunt wol gebaret </p>
<p>der doch der leute varet. </p>
<p><b>IV</b></p>
<p>Ez dunchet mich ein tumber sin, </p>
<p>Swer wænt den oven ubergin. </p>
<p><b>V</b></p>
<p>Swa ich waiz den wolves zant, </p>
<p>da wil ich huͤten meiner hant, </p>
<p><b>VI</b></p>
<p>daz er mich niht verwunde, </p>
<p>sein beizzen swirt von grunde. </p>
<p><b>VII</b></p>
<p>Der lewe sol auch nimmer lagen, </p>
<p>wellent in di hasen iagen. </p>
<p><b>VIII</b></p>
<p>Diu fliug ist, wirt der sumer heiz, </p>
<p>der chuͤnste vogel, den ich waiz. </p>
<p><b>IX</b></p>
<p>Der bręmen hohgezit zergat, </p>
<p>so der augest ende hat. </p>
<p><b>X</b></p>
<p>Die cheuern uliegen unverdaht, </p>
<p>des vallet maniger in ein paht. </p>
<p><b>XI</b></p>
<p>Die froͤsche tuͦnt in selben schaden, </p>
<p>wellent si den storchen ze huͦse laden. </p>
<p><b>XII</b></p>
<p>Di wisen chunnen wol verstan, </p>
<p>waz ich tore gesprochen han. </p>
<p><b>XIII</b></p>
<p>Der lewe fuͤrhtet des mannes niht, </p>
<p>wan ob er in hoͤret und niht siht. </p>
<p><b>XIV</b></p>
<p>Der cheuer sich selb betriuget, </p>
<p>swenn er ze hohe fliuget. </p>
<p><b>XV</b></p>
<p>Diu nahtigal diche muͤt, </p>
<p>swenn ein esel oder ein ohse luͤt. </p>
<p><b>XVI</b></p>
<p>Der hunt hat leder urezzen, </p>
<p>so man dienstes wil vergezzen. </p>
<p><b>XVII</b></p>
<p>Der hofwart und der wind, </p>
<p>selten guͦte friunde sind. </p>
<p><b>XVIII</b></p>
<p>Swer schalchait lernt in der iugent, </p>
<p>der hat vil selten stæte tugent. </p>
<p><b>XIX</b></p>
<p>Man siht vil selten richez huͦs, </p>
<p>ane dieb und ane muͦs. </p>
<p><b>XX</b></p>
<p>Von reht iz auf in selben gat, </p>
<p>swer dem andern geit valschen rat. </p>
<p><b>XXI</b></p>
<p>Der esel und di nahtigal </p>
<p>singent ungelichen schal. </p>
<p><b>XXII</b></p>
<p>Swa man den esel chroͤnet </p>
<p>da ist daz land gehoͤnet. </p>
<p><b>XXIII</b></p>
<p>Minne, schatz, groz gewin </p>
<p>vercherent guͦtes mannes sin. </p>
<p><b>XXIV</b></p>
<p>Man minnet nu schatz mere </p>
<p>danne got, lyb, sel und ere. </p>
<p><b>XXV</b></p>
<p>So stæte friundin nieman hat, </p>
<p>er fuͤrchte doch ir missetat. </p>
<p><b>XXVI</b></p>
<p>Vremede scheidet herzelieb, </p>
<p>stat machet manigen dieb. </p>
<p><b>XXVII</b></p>
<p>Swer lieb hat, der wirt selten vrei </p>
<p>vor sorgen, daz ez unstæte sei. </p>
<p><b>XXVIII</b></p>
<p>Herzelieb hat manich man, </p>
<p>der doch gar verniugeret dran. </p>
</html>
</body>
