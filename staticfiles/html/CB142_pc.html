<html>
<body>
<p><b>I</b></p>
<p>Tempus adest floridum, surgunt namque flores, </p>
<p>vernales in omnibus immutantur  mores. </p>
<p>Hoc quod frigus læserat, reparant calores. </p>
<p>Cernimus hoc fieri per multos labores. </p>
<p><b>II</b></p>
<p>Sunt prata plena floribus iucunda aspectu, </p>
<p>ubi iuvat cernere herbas cum delectu, </p>
<p>gramina et plantæ   hyeme quiescunt, </p>
<p>vernali in tempore virent et accrescunt. </p>
<p><b>III</b></p>
<p>Hæc vobis pulchre monstrant Deum Creatorem </p>
<p>quem quoque nos credimus omnium factorem. </p>
<p>O tempus ergo hilare quo lætari libet, </p>
<p>renovato nam mundo nos novari decet! </p>
<p><b>IV</b></p>
<p>Terra ornatur floribus et multo decore, </p>
<p>nos honestis moribus et vero amore. </p>
<p>Gaudeamus igitur tempore iocundo, </p>
<p>laudemusque Dominum pectoris ex fundo! </p>
</html>
</body>
