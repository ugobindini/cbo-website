<TEI>
  <teiHeader></teiHeader>
  <text>
    <body>
      <div type="poem">
        <lg type="strophe" n="I">
          <l n="1">In lacu miserie</l>
          <l n="2">et luto luxurie</l>
          <l n="3">volveris, inutile</l>
          <l n="4">tempus perdens, Panphile!</l>
          <l n="5">Cur offensas numinum</l>
          <l n="6">aut derisum hominum</l>
          <l n="7">non metuis,</l>
          <l n="8">dum destruis</l>
          <l n="9">corpus, rem et animam?</l>
          <l n="10">Salva saltem ultimam</l>
          <l n="11">vite portiunculam,</l>
          <l n="12">offerens celestibus</l>
          <l n="13">pro iuvente floribus</l>
          <l n="14">senectutis stipulam!</l>
        </lg>
        <lg type="strophe" n="II">
          <l n="1">Forsan ludo Veneris</l>
          <l n="2">ultra vires ureris,</l>
          <l n="3">ut amoris tedium</l>
          <l n="4">tibi sit remedium.</l>
          <l n="5">Sed si te medullitus</l>
          <l n="6">exsiccatum penitus</l>
          <l n="7">exhaurias,</l>
          <l n="8">ut febrias,</l>
          <l n="9">nichil tamen proficis,</l>
          <l n="10">dum ad tempus deficis;</l>
          <l n="11">nam insurget artius</l>
          <l n="12">Ydra multiplicior,</l>
          <l n="13">et post casum fortior</l>
          <l n="14">surget Terre filius.</l>
        </lg>
        <lg type="strophe" n="III">
          <l n="1">Et stes pede stabili</l>
          <l n="2">sine casu facili,</l>
          <l n="3">cave precipicium,</l>
          <l n="4">devitando vitium.</l>
          <l n="5">set si te vexaverit</l>
          <l n="6">aut si comprehenderit</l>
          <l n="7">Egiptia,</l>
          <l n="8">mox pallia</l>
          <l n="9">fugitivus desere,</l>
          <l n="10">nec lucteris temere;</l>
          <l n="11">nam resistens vincitur</l>
          <l n="12">in hoc belli genere,</l>
          <l n="13">et qui novit cedere,</l>
          <l n="14">fugiendo fugitur.</l>
        </lg>
      </div>
    </body>
  </text>
</TEI>