met="7pp+6p/7pp+6p/7pp+6p/5pp/7pp+6p"

Fas et nefas ambulant|fere passu pari
prodigus non redimit|vitium avari
virtus temperantia|quadam singulari
debet medium
ad utrumque vitium|caute contemplari

Si legisse memoras|ethicam Catonis
in qua scriptum legitur|ambula cum bonis
cum ad dandi gloriam|animum disponis
supra cetera
primum hoc considera|quis sit dignus donis

Vultu licet hilari|verbo licet blando
sis equalis omnibus|unum tamen mando
si vis recte gloriam|promereri dando
primum videas
granum inter paleas|cui des et quando

Dare non ut convenit|non est a virtute
bonum est secundum|quid sed non absolute
digne dare poteris|et mereri tute
famam emis munere
si me prius noveris|intus et in cute

Si prudenter triticum|paleis emundas
famam emis munere|sed caveto cum das
largitatis oleum|male ne effundas
in glorior
quia codro codrior|omnibus habundas.