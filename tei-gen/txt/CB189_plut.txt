Aristippe, quamvis sero,
tuo tamen tandem quero
frui consilio.
‘Quid Rome faciam?
Mentiri nescio.’
Potentum gratiam
dat adulatio.
Si mordaci nitar vero,
Verri numquam carus ero.
Meretur hystrio
virtutis premium,
dum palpat vicium
dulci mendatio.

Dyogenes, quid intendas?
Vis honores, vis prebendas?
Hiis prius explices!
Presunt ecclesiis
hii, quibus displices,
nisi te viciis
ipsorum implices.
Carus eris, si commendas
in prelatis vite mendas!
Culparum complices,
ministros sceleris
amant pre ceteris
sacri pontifices.

Nec potentum didici
vitiis applaudere,
nec favorem querere
corde loquens dupplici.
Veritate simplici
semper uti soleo;
dare famam doleo
cuiquam preter merita,
nec impinguo capita
peccatoris oleo.

Ergo procul exules,
si mentiri dubitas!
Simplex enim veritas
multos facit exules!
Cole nostros presules
mollibus blanditiis
nec insultans vitiis
verbis hos exasperes,
horum si desideres
frui benefitiis.

Ergo, sicut consulis,
expedit ut taceam,
blandiensve placeam
mollibus auriculis
potentium,
quibus me vis sic placere?
Adulari vel tacere,
nichil ponis medium;
sicque, quasi faveam,
aliene subeam
culpe participium!

Culpe participio
ne formides pollui,
si potentum perfrui
vis favore, vitio
participes.
Gaudent a convictu pari
suos sibi conformari
Gyesi participes,
in promissis Prothei
et sequaces Orphei
sacerdotum principes.

Vade retro, Sathana,
tuas tolle fabulas!
Quicquid enim consulas,
falsitatis organa,
voces adulantium,
devoveo,
nulliusque foveo
blandiendo vitium;
sed Palponis nomen cavi,
cuius semper declinavi
fraudis artifitium.

Ergo vivas modicus
et contentus modico.
Nil est opus cinico.
Si vis esse cinicus,
dicas vale curiis
et abeas,
et nec te sic habeas
ut applaudas vitiis.
Cum perverso perverteris,
si potentum gratus queris
esse contuberniis.