O consocii,|quid vobis videtur?
Quid negocii|vobis adoptetur?
Leta Venus ad nos|iam ingredietur,
illam chorus Driadum sequetur.

O vos socii!|Tempus est iocundum,
dies ocii|redeunt in mundum.
Ergo congaudete,|celum letabundum
et tempus salutantes iocundum.

Venus abdicans|cognatum Neptunum,
venit applicans|Bachum oportunum.
Quem dea pre cunctis|amplexatur unum,
quia tristem spernit et ieiunum.

His numinibus|volo famulari!
Ius est omnibus,|qui volunt beari,
que dant excellenti|populo scolari,
ut amet et faciat amari.

Ergo litteris|cetus hic imbutus
signa Veneris|militet secutus!
Estimetur autem|laicus ut brutus,
nam ad artem surdus est et mutus.
