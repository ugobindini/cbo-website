Pange lingua gloriose
virginis martirium,
gemme iubar preciose
descendat in medium,
ut illustret tenebrose
mentis domicilium.

Imminente passione
virgo hec interserit,
assequatur Iesu bone
quod a te pecierit
suo quisquis in agone
mei memor fuerit.

In hoc capud amputatur
fluit lac cum sanguine
angelorum sublevatur
corpus multitudine
et Sinay collocatur
in supremo culmine.

Hoc declarat hoc explanat*
meritum virgineum,
quod ex eius tumba manat
incessanter oleum
cuius virtus omnis sanat
doloris aculeum.

Cum doloris corporalis
ut sanat hec untio
sic liquoris spiritalis
mundet nos infusio,
ut eterno temporalis
dolor cedat gaudio.

Gloria** sit Iesu bone
tibi nunc et iugiter
qui certantes in agone
adiuvas fideliter
et mercedem das corone
vincenti viriliter.
