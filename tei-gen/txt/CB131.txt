Dic, Christi veritas,
dic, cara raritas
dic, rara caritas,
ubi nunc habitas?
Aut in valle visionis?
aut in throno Pharaonis?
aut in alto cum Nerone?
aut in antro cum Theone?
Vel in fiscella scirpea
cum Moyse plorante?
Vel in domo Romulea,
cum bulla fulminante?

Respondit caritas:
«Homo, quid dubitas?
Quid me sollicitas?
Non sum quo mussitas,
nec in euro nec in austro,
nec in foro nec in claustro,
nec in bisso vel cuculla,
nec in bello vel in bulla:
de Ierico sum veniens,
ploro cum sautiato,
quem dupplex Levi transiens
non astitit grabato.»

O vox prophetica,
o Natan, predica:
culpa Davitica
patet non modica.
Dicit Natan: «Non clamabo,
neque David planctum dabo.»
Cum sit Christi rupta vestis
contra Christum Christus testis:
ve, ve vobis, ypocrite,
qui culicem colatis!
Que Cesaris sunt, reddite,
ut Christo serviatis!

Bulla fulminante
sub iudice tonante,
reo appellante,
sententia gravante;
veritas supprimitur,
distrahitur
et venditur,
iustitia prostante.
Itur et recurritur
ad curiam, nec ante;
quid consequitur,
quam exuitur quadrante.

Pape ianitores
cerbero surdiores.
In spe vana plores
nam etiamsi fores
quem audiit, Orpheus,
Pluton, deus
Tartareus
non ideo perores;
malleus argenteus
ni feriat ad fores,
ubi Protheus
variat mille colores.

Si queris prebendas,
frustra vitam pretendas,
mores non commendas,
ne iudicem offendas!
Frustra tuis litteris
inniteris:
moraberis
per plurimas kalendas;
tandem expectaveris
a ceteris ferendas,
paris ponderis
precio nisi contendas.

Jupiter, dum orat
Danem, frustra laborat;
sed eam deflorat
auro dum se colorat.
Auro nil potentius,
nil gratius,
nec Tullius
facundius perorat.
Sed hos urit acrius,
quos amplius honorat;
nichil rectius,
calidum Crassus dum vorat!