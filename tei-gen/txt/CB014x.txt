Planctus ante nescia,
planctu lassor anxia,
crucior dolore;

orbat orbem radio,
me Iudea filio,
mentibus dulcore.

Fili, dulcor unice,
singulare gaudium,
matrem flentem respice
conferens solatium.

Mentem, pectus, lumina
tua torquent vulnera,
que mater, que femina
tam felix, tam misera.

Flos florum, dux morum,
venie vena,
hinc ruit, hinc fluit
unda cruoris;
proh dolor, hinc color
effugit oris.

O verum eloquium
iusti Symeonis
quem promisit, gladium
sentio doloris.

Gemitus suspiria,
lacrimeque foris
vulneris indicia
sunt interioris.

Parcite proli,
mors, michi noli,
tu quid mihi soli
sola mederis.

Morte, beate,
separor a te,
ut dum, nate,
sic cruciaris.

Quod crimen, que scelera
gens commisit effera,
virgam, vincla, vulnera,
sputa, clavos, cetera
sine culpa patitur.

Nato, queso, parcite,
matrem crucifigite
vel in crucis stipite
nos simul affigite:
male solus moritur.