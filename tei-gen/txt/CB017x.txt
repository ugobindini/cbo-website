Diu mukke mûz sich sere mün,
wil si den ohsen uber lün.

Gienge ein hunt des tages tausent stunt
ze chirchen er ist doch ein hunt.

Manich hunt wol gebaret
der doch der leute varet.

Ez dunchet mich ein tumber sin,
Swer waent den oven ubergin.

Swa ich waiz den wolves zant,
da wil ich hüten meiner hant,

daz er mich niht verwunde,
sein beizzen swirt von grunde.

Der lewe sol auch nimmer lagen,
wellent in di hasen iagen.

Diu fliug ist, wirt der sumer heiz,
der chünste vogel, den ich waiz.

Der bremen hohgezit zergat,
so der augest ende hat.

Die cheuern uliegen unverdaht,
des vallet maniger in ein paht.

Die frösche tûnt in selben schaden,
wellent si den storchen ze hûse laden.

Di wisen chunnen wol verstan,
waz ich tore gesprochen han.

Der lewe fürhtet des mannes niht,
wan ob er in höret und niht siht.

Der cheuer sich selb betriuget,
swenn er ze hohe fliuget.

Diu nahtigal diche müt,
swenn ein esel oder ein ohse lüt.

Der hunt hat leder urezzen,
so man dienstes wil vergezzen.

Der hofwart und der wind,
selten gûte friunde sind.

Swer schalchait lernt in der iugent,
der hat vil selten staete tugent.

Man siht vil selten richez hûs,
ane dieb und ane mûs.

Von reht iz auf in selben gat,
swer dem andern geit valschen rat.

Der esel und di nahtigal
singent ungelichen schal.

Swa man den esel chrönet
da ist daz land gehönet.

Minne, schatz, groz gewin
vercherent gûtes mannes sin.

Man minnet nu schatz mere
danne got, lyb, sel und ere.

So staete friundin nieman hat,
er fürchte doch ir missetat.

Vremede scheidet herzelieb,
stat machet manigen dieb.

Swer lieb hat, der wirt selten vrei
vor sorgen, daz ez unstaete sei.

Herzelieb hat manich man,
der doch gar verniugeret dran.