Terra iam pandit gremium | vernali lenitate,
quod gelu triste clauserat | brumali feritate.
dulci venit strepitu | favonius cum vere,
sevum spirans boreas | nos cessat commovere.
tam grata rerum novitas | que patitur silere?

Nunc ergo canunt iuvenes, | [...]
nunc cantum promunt volucres | [...]
modo ferro durior | est, quem non mollit Venus,
et saxo frigidior, | qui non est igne plenus.
pellantur nubes animi, | dum aer est serenus!

Ecce, iam vernant omnia | fructu redivivo!
pulso per temperiem | tam frigore nocivo,
tellus feta sui partus | grande decus flores
gygnit odoriferos | nec non multos colores.
Catonis visis talibus | inmutarentur mores!

Fronde nemus induitur, | iam canit phylomena,
cum variis coloribus | iam prata sunt amena.
spaciari dulce est | per loca nemorosa,
dulcius est carpere | iam lilium cum rosa,
dulcissimum est ludere | cum virgine formosa.

Verum cum mentes talia
recensent oblectamina
sencio, quod anxia
fiunt mea precordia:
si friget, in qua ardeo, | nec michi vult calere,
quid tunc cantus volucrum | michi queunt valere,
quid tunc veris preconia? iam hyemps erit vere.