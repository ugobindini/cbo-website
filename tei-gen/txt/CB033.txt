Non te lusisse pudeat,
sed ludum non incidere
et que lusisti temere,
ad vite frugem vertere.
Magistra morum doceat
te ratio,
ut pulso procul vitio
munderis labe criminis,
in laude munde Virginis
ministres in altario.

Sis pius, iustus, sobrius,
prudens, pudicus, humilis,
in lege Dei docilis,
et ne sis arbor sterilis;
tuo te regas aptius
officio,
ut dignus, pontificio
divini dono numinis,
ad laudem Christi nominis
fungaris sacerdocio.

Non des ministris scelerum
non tua, sed ecclesie,
sub pietatis specie;
non abutaris inpie
commisso tibi pauperum
suffragio,
nil a te ferat istrio,
et tibi non allicias
infames amicicias
de Christi patrimonio.

Ministros inmundicie
a te repellas longius:
bonorum vitam fortius
pravus depravat socius
et afficit infamie
dispendio;
sic trahitur presumptio
a convictu similium,
prelati vita vilium
vilescit contubernio.

Caute dispone domui,
pauca, sed vera loquere,
verba confirmes opere,
quia non decet temere
os sacerdotis pollui
mendatio;
prudentium consilio
te frui non displiceat,
nec te sinistre moveat
salubris exhortatio.

Teneris, ut abstineas
ab omni mala specie,
sub freno temperantie
magistra pudicicie,
sobrietate, floreas,
nec vario
vagoque desiderio
declines ad illecebras,
sed cece mentis tenebras
purga virtutis radio.

Pius protector pauperum
omni petenti tribue,
malos potenter argue
manusque sacras ablue
a sordidorum munerum
contagio,
nullus te palpet premio,
quesita gratis gratia
largire beneficia,
sed dignis beneficio.