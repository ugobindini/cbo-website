Hac in die laudes pie
celi iungant armonie
plausus et tripudia.

Qua conscendit ad divina
Christi sponsa Katherina
sublimi victoria.

Virgo dolens christianos
a profanis ut profanos
subici martyrio.

Christum palam confitetur
neque super hoc veretur
obponi Maxencio.

Cuius victus documentis
et conclusus argumentis
querit adiutoria.

Grecos querit oratores
et in Grecis meliores
hic surgunt litigia.

Ad certamen accersitur
locus datur disputatur
subcumbit rethorica.

Virgo gaudet rex inflatur
credit et martirizatur
turba phylosophica.

Virgo decus puellare
virgo proles regia
formae comprovincialies
vincens elegancia.

Tua stet in dicione
res imperatoria
tantum diis ne decretes
dare sacrificia.

Ad hec virgo quid Maxenti
quid dixisti bestia
nescit verus declinari
deus per pluralia.

Si nam diis plura tuis
das articularia
miser a divinitate
transis ad demonia.

Resipisce resipisce
veritatis viam disce
Christo te concilia.

Cecus ceca veneraris
falsus falsa deprecaris
similis similia.

Rex ad ista pertubatur
furit frendet stomachatur
latrat exit hominem.

Rota fieri mandatur
paganorum dum rotatur
sternit multitudinem.

Hinc hinc maga rapiatur
hinc venefica trahatur
ad squalorem carceris.

Assunt mox apparitores
mox laniste mox tortores
iussa complent cereris.

Virgo caput et mamillas
offert comitatur illas
insigne prodigium.

Nam mamilla dat cruorem
caput lactis sudat rorem
commutando proprium.

Tibi Christe sit perhennis
decus et imperium.

Tu beate Kartherine
nobis da consorcium.
