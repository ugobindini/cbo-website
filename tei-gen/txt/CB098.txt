Troie post excidium
dux Eneas Latium
errans fato sequitur;
sed errat feliciter
dum in regno taliter
Didonis excipitur.
Si ey ¬– ei ei – hospes felicior,
hospita vix largior
aliqua perci – ei ei ei ei ei ei ei ei ei ei – pitur.	7pp b

Troas actos per maria
Dido suscepit Tyria,
passisque tot naufragia
larga pandit hospicia.
Et Eneam intuita,
supplex miratur quod ita
leta nitescat facies,
larga crispata fit cesaries.
Mox ad sororem properat
eique clausam mentem reserat.

«Anna, dux,|mea lux,
iste quis sit, ambigo.
Quis honor,|quis color
vultu vix intelligo.
Ut reor,|vereor
hunc nostra conubia
poscere;|id vere
portendunt insompnia.

Ecce, quam forti pectore,
Amoris quasi facie!
Heu sors, hunc que per bibula
Scille traxit pericula!

Si Sichei,|coniugis mei
himenei|pacti fidei
non detraherem,|non cogerem,|non lederem,
huic uni me|forsan subdere
possem culpe;|me prius perdere
velit Iupiter,|turpiter,
fulmine,|de culmine
deiectam Cartaginis
[quam regina se novis]
Dido committat dominis!»

Anna refert: «Assiste,
mi soror, nec resiste
amori blando! Si iste
iungetur tibi, suis te
extollet vir virtutibus,
Cartago crescet opibus.»

His accensa Phenissa
in furores Elissa
venandi sub imagine,
effuso nimbi turbine,
antro cum duce latuit
eique se supposuit.

Propositionibus
tribus dux expositis
sylogizat; motibus
fallit hec oppositis,
et quamvis cogentibus
argumentis utitur,
tamen eis brevibus
tantum horis fallitur.

Et sic amborum in coniugio
resplenduit etherea regio,
nam ad amoris gaudia
rident, clarescunt omnia.