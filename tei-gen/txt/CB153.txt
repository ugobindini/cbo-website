Tempus transit gelidum,
mundus renovatur,
verque redit floridum.
Forma rebus datur,
avis modulatur,
modulans letatur
lucidior
et lenior
aer jam serenatur.
Jam florea,
jam frondea,
silva comis densatur

Ludunt super gramina
virgines decore;
quarum nova carmina
dulci sonant ore.
Annuunt favore,
voluchres canore,
favet et odore
tellus picta flore.
Cor igitur
et cingitur
et tangitur amore
virginibus
et avibus
strepentibus sonore.

Tendit modo recia
puer pharetratus,
cui deorum curia
prebet famulatus,
cuius dominatus
nimium est latus.
Per hunc triumphatus
sum et sauciatus:
pugnaveram
et fueram
in primis reluctatus,
et iterum
per puerum
sum Veneri prostratus.

Unam, hujus vulnere
saucius, amavi
quam sub firmo federe
michi copulavi.
Fidem conjuravi
et non violavi;
rei tam suavi
totum me dicavi.
Quam dulcia
sunt basia
puelle, jam gustavi:
nec cinamum
et balsamum
esset tam dulce favi!
