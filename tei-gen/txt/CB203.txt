Hiemali tempore,
dum prata marcent frigore
et aque congelescunt,
concurrunt in estuario
qui regnant cum Decio
et postquam convalescunt,
socius a socio	ludis incitatur:
qui vestitus venerat|nudus repedatur.
Ei! trepidant divicie
cum paupertas|semper servit libere.

Salutemus, socii,
nos qui sumus bibuli,
tabernam sicco ore!
Potemus alacriter,
cyphi inpleantur iugiter,
ludamus solito more!
Plana detur tabula,	sortes concedantur!
Pro nummis et poculis|vestes promittantur!
Eia! nunc appareat
Cui sors magis|aut Fortuna faveat!

Mox stupam egreditur,
a Chaldeo recipitur,
eius commilitones
quassantur mandibule.
Nudus clamat: «ve, ve, ve!»
currunt dentes in agone.
«O infelix nimium!|Cur venis de calore
decantans «Regem martyrum»|deferens in ore?»
«Hei! hec est regula
per quam nobis|cutis erit morbida. »
