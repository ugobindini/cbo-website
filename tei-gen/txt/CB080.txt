Estivali gaudio|tellus renovatur,
militandi studio|Venus excitatur.
Gaudet chorus iuvenum
dum turba frequens avium
garritu modulatur.

O quanta sunt gaudia|amanti et amato
sine fellis macula|dilecte sociato!
Iam revernant omnia
nobis-delectabilia,
hyemps eradicatur.

Ornantur prata floribus|varii coloris,
quorum delectatio|causa fit amoris.
Gaudet chorus iuvenum,
dum turba frequens avium
garritu modulatur.

In calore vivido|nunc reformantur omnia,
hiemali tedio|que viluere languida.
Tellus ferens gramina
decoratur floribus,
et vestiuntur nemora
frondosis arboribus.

Amorum officiis|hec arrident tempora,
geminatis sociis|restaurantur federa.
Festa colit Veneris
puellaris curia,
propinat Amor teneris
amaris miscens dulcia.