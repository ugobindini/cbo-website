Planctus ante nescia,
planctu lassor anxia,
crucior dolore.

Orbat orbem radio,
me Iudea filio,
gaudii dulcore.

Fili, dulcor unice,
singulare gaudium,
matrem flentem respice
porrige solatium.

Pectus, mentem, lumina
torquent tua vulnera,
que mater, que femina
tam felix, tam misera.

Flos florum, dux morum,
venie vena,
quam gravis in clavis
est tibi pena.

Proh dolor, hinc color
effugit oris;
hinc ruit, hinc fluit
unda cruoris.

O quam sero deditus,
quam cito me deseris;
o quam digne genitus,
quam abiecte moreris.

O quis amor corporis
tibi fecit spolia;
o quam dulcis pignoris
quam amara premia.

O pia gratia
sic morientis,
o scelus, o zelus
invide gentis.

O fera dextera
crucifigentis,
o lenis in penis
mens patientis.

O verum eloquium 
iusti Symeonis
quem promisit, gladium 
sentio doloris.

Gemitus suspiria, 
lacrimeque foris
vulneris indicia
sunt interioris.

Parcito proli,
mors, michi noli,
tunc mihi soli
sola mederis.

Morte, beate,
separer a te,
dummodo nate,
non crucieris.

Quod crimen, que scelera
gens commisit effera,
vincla, virgas, vulnera,
sputa, spinas, cetera
sine culpa patitur.

Nato, queso, parcite,
matrem crucifigite
aut in crucis stipite
nos simul affigite:
male solus moritur.

Reddite mestissime
corpus vel exanime,
ut sic minoratus
crescat cruciatus
osculis, amplexibus !

Utinam sic doleam,
ut dolore peream,
nam plus est dolori
sine morte mori
quam perire citius.

Quid stupes, gens misera,
terram se movere,
obscurari sidera,
languidos lugere?

Solem privas lumine,
quomodo luceret?
egrum medicamine,
unde convaleret?

Homicidam liberas
Iesum dans supplicio;
male pacem toleras,
veniet seditio.

Famis, cedis, pestium
scies docta pandere
Iesum tibi mortuum
Barrabamque vivere.

Gens ceca, gens flebilis, 
age penitenciam, 
dum tibi flexibilis 
est Iesus ad veniam. 

Quod fecisti, fontium
prosint tibi flumina,
sitim sedant omnium,
cuncta lavant crimina.

Flete, Syon filie, 
tante grate gracie;
iuvenis angustie
sibi sunt delicie
pro vestris offensis

In amplexus ruite,
dum pendet in stipite;
mutuis amplexibus
se parat amantibus
brachiis extensis.

In hoc solo gaudeo,
quod pro vobis doleo.
vicem, queso, reddite,
matris dapnum plangite.
