In lacu miserie
et luto luxurie
volveris, inutile
tempus perdens, Panphile!
Cur offensas numinum
aut derisum hominum
non metuis,
dum destruis
corpus, rem et animam?
Salva saltem ultimam
vite portiunculam,
offerens celestibus
pro iuvente floribus
senectutis stipulam!

Forsan ludo Veneris
ultra vires ureris,
ut amoris tedium
tibi sit remedium.
Sed si te medullitus
exsiccatum penitus
exhaurias,
ut febrias,
nichil tamen proficis,
dum ad tempus deficis;
nam insurget artius
Ydra multiplicior,
et post casum fortior
surget Terre filius.

Et stes pede stabili
sine casu facili,
cave precipicium,
devitando vitium.
set si te vexaverit
aut si comprehenderit
Egiptia,
mox pallia
fugitivus desere,
nec lucteris temere;
nam resistens vincitur
in hoc belli genere,
et qui novit cedere,
fugiendo fugitur.