Dic, Christi veritas,
dic, cara raritas
dic, rara caritas,
ubi nunc habitas?
Aut in valle visionis
aut in throno Pharaonis
aut in alto cum Nerone
aut in antro cum Theone?
Vel in fiscella scirpea
cum Moyse plorante?
Vel in domo Romulea, 
cum bulla fulminante?

Bulla fulminante
sub iudice tonante,
reo appellante,
sententia gravante; 
veritas opprimitur,
distrahitur
et venditur,
iustitia prostante.
Itur et recurritur
ad curiam, nec ante;
quid consequitur,
quam exuitur quadrante.

Respondit caritas:
«Homo, quid dubitas?
Quid me sollicitas?
Non sum quo musitas,
nec in euro nec in austro,
nec in foro nec in claustro, 
nec in bello nec in bulla,
nec in bisso vel cuculla:
de Iericho sum veniens,
plorans cum sauciato,
quem duplex Levi transiens
non astitit grabato.»

Si queris prebendas,
vitam frustra commendas,
mores non pretendas, 
ne iudicem offendas!
Frustra tuis litteris
inniteris:
moraberis
per plurimas kalendas.
Tandem expectaberis
a ceteris ferendas, 
paris ponderis
precio nisi contendas.