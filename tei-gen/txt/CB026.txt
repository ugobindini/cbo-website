Ad cor tuum revertere
conditionis misere,
homo, cur spernis vivere?
Cur dedicas te vitiis,
cur indulges malitiis,
cur excessus non corrigis
nec gressus tuos dirigis
in semitis iustitie,
sed contra te cotidie
iram Dei exasperas?
In te succidi metue
radices ficus fatue,
cum fructus nullos afferas!

O conditio misera!
Considera,|quam aspera
sit hec vita, mors altera,
que sic immutat statum.
Cur non purgas reatum
sine mora,|cum sit hora
mortis tibi incognita.
Et in vita caritas,
que non proficit,
prorsus aret et deficit
nec efficit|beatum.

Si vocatus ad nuptias
advenias
sine veste nuptiali,
a curia regali
expelleris,
et obviam si veneris
sponso lampade vacua,
es quasi virgo fatua.

Ergo vide, ne dormias,
sed vigilans aperias
Domino, cum pulsaverit.
Beatus quem invenerit
vigilantem dum venerit!