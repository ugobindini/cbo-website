Rex Egipti cum comitatu suo in locum suum producatur cum conductu:

Estivali gaudio etc.

Ab estatis foribus|nos amor salutat,
humus picta floribus|faciem conmutat
Flores amoriferi
iam arrident tempori;
perit absque Venere
flos etatis tenere.

Omnium principium|dies est vernalis,
vere mundus celebrat|diem sui natalis.
Omnes huius temporis
dies festi Veneris,
regna Iovis omnia
hec agant sollempnia.

Et tam iste comitatus quam comitatus regis hec sepius cantent:

Ad fontem philosophie|sicientes currite
et saporis tripertiti|septem rivos bibite,
uno fonte procedentes,|non eodem tramite.

Quem Pytagoras rimatus|excitavit physice,
inde Socrates et Plato|honestarunt ethice,
Aristotiles loquaci|desponsavit loyce.

Ab hiis secte multiformes|Athenis materiam
nacte hoc liquore totam|irrigarunt Greciam,
qui redundans infinite|fluxit in Hesperiam.

Hec nova gaudia
sunt veneranda,
festa presentia
magnificanda.

Dulcia flumina
sunt Babylonis,
mollia semina
perditionis.
Concupiscentia
mixti saporis
ingerit somnia
lenis amoris.

Heccine gaudia
cupiditatis
tribuunt ydola
captivitatis.

Dulcia...

Apta delitiis
caro letatur
hac viciis
mens violatur.

Dulcia...

Affectionibus
motus tumultus
tollit virtutibus
proprios cultus.

Dulcia...

Ista sunt devia
felicitatis
ocia mollia
sunt voluptatis.

Dulcia...

Ista negocia
plena malorum
et desideria
flagiciorum.

Dulcia...

Et sepius repetant:

Deorum inmortalitas...
Stulti sunt.

In ingressu Mariae et Ioseph cum Iesu omnia ydola Egyptiorum corruant, ministri vero sepius ea restituant et thura incendant cantantes:

Hoc est numen salutare,
cuius fundat ad altare
preces omnis populus.
Huius nutu reflorescit
si quandoque conmarcescit,
manus, pes vel oculus.
Honor Iovi cum Neptuno,
Pallas, Venus, Vesta, Iuno
mire sunt clementie;
Mars, Apollo, Pluto, Phebus
dant salutem lesis rebus
insite potentie.

Quod quia non proficit, minister precedat regem et cantet:

Audi, rex Egiptiorum,
lapsa virtus ydolorum,
destituta vis deorum
iacet cum miseria;
iam delubra ceciderunt,
simulacra corruerunt,
dii fugati fugierunt,
heu, cum ignominia.

Quibus rex mirabili gestu respondeat:

Scire volo, que causa rei, vel qualiter ipsa
numina placentur. Sapientes ergo vocentur.

Tunc armiger vocet sapientes ad presentiam regis et cantet:

Regia vos mandata vocant, non segniter ite.

Tunc dicat rex sapientibus:

Scire volo etc.
Vos date consilium.

Sapientes respondeant:

Nostrum est consilium|deos honorare,
aras, templa, tripodes,|lucos innovare
thus, storacem, balsamum,|stacten concremare
et humanum sanguinem|superis libare.
Tali quippe modo virtute ministeriorum
et prece devota placabitur ira deorum.

Tunc rex preparet se ad immolandum et cantet:

Hoc est numen salutare.

Comitatus respondeat:

Stulti sunt.

Tunc ydolis restitutis, rex ad locum suum redeat et ydola iterum corruant. Quo audito iterum vocentur sapientes, quibus rex dicat:

Dicite quid nobis et quid portendat Egipto
mira mali species prodigiosa quidem.

Cui sapientes:

Rex et regum dominus|deus Hebreorum
prepotens in gloria|deus est deorum,
cuius in presentia|velut mortuorum
corruit et labitur|virtus ydolorum.

Tunc rex cantet:

Ecce novum cum matre deum veneretur Egiptus.
Et omnia ydola abiciantur. Hic est finis regis Egipti.

Tunc assurget rex Babilonis; istius comitatus sepius repetat:

Deorum inmor[talitas]. Stulti sunt.

Et hunc versum:

Ille iure cupidus|deus estimatur,
qui spretis ceteris vult, ut solus colatur.
Stulti sunt.

In conflictu gentilitatis, synagoge et ecclesie, gentilitas contra eas cantet:

Deorum inmortalitas|est omnibus colenda,
eorum et pluralitas|ubique metuenda.

Comitatus suus respondeat:

Stulti sunt et vere fatui,|qui deum unum dicunt
et antiquitatis ritui|proterve contradicunt.

Gentilitas:

Si enim unum credimus,|qui presit universis
subiectum hunc concedimus|contrarie diversis.

Comitatus respondeat:

Stulti sunt.

Gentilitas:

Finxit invidia|hanc singularitatem
ut homo coleret|unam divinitatem.

Comitatus respondeat:

Stulti sunt.

Item rex Babylonis contra ypocritas:

Fraudis versutias|conpellor experiri
per quas nequicia|vestra solet mentiri,
sub forma veritas|virtutis putabatur
ostendit falsitas|quod forma mentiatur.

Item devicto rege cantet in presentia Antichristi:

Tibi profiteor|decus imperiale,
quod tibi serviam|ius postulo regale.

Comitatus cantet:

Omnium rectorem|te solum profitemur,
tibi tota mente|semper obsequemur.

Egiptus caput omnium|est et decus regnorum,
calcabit hec imperium|regis Ierosolimorum.
Ve tibi Ierosolyma,|ve insano tiranno,
deorum vos potentia|subvertet in hoc anno.
Egipti princeps nobilis|ut deus veneretur,
Herodes sed odibilis|ut stultus reprobetur.
Intende, tibi canimus|quam vilis sis futurus,
cum roderis a vermibus|putre interiturus.
Ingrata gens et perfida,|cum fame laborares,
Egipto eras subdita|ut ventrem satiares.