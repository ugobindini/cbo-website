Estivali sub fervore
quando cuncta sunt in flore
totus eram in ardore.
Sub olive me decore
estu fessum et sudore,
detinebat mora.

Erat arbor hec in prato
quovis flore picturato,
herba, fonte, situ grato,
sed et umbra, flatu dato.
Stilo non pinxisset Plato
loca gratiora.

Subest fons vivacis vene,
adest cantus philomene
Nayadumque cantilene,
paradysus hic est pene!
Non sunt, scio, loca plene,
his iocundiora.

Hic dum placet delectari
delectatque iocundari
et ab estu relevari,
cerno forma singulari
pastorellam sine pari
colligentem mora.

In amorem vise cedo
– fecit Venus hoc, ut credo –
«Ades», inquam, «non sum predo,
nichil tollo, nichil ledo.
Me meaque tibi dedo,
pulchrior quam Flora!»

Que respondit verbo brevi:
«Ludos viri non assuevi.
Sunt parentes michi sevi:
mater longioris evi
irascetur pre re levi.
Parce nunc in hora!»