O curas hominum
quos curat curia!
O quorum studia
non habent terminum!
Talium si fidem
incurreret,
desereret
Pilades Atridem;
alter enim Theseus
suum fastidit Thesea,
ubi regnat Protheus
et Fati ludit alea.

Ab aula principis,
si nichil habeas,
oportet abeas;
spem vanam concipis
tenui fortuna.
Omnimoda
ad comoda
omnium mens una:
a quo nil emungitur,
opus perdit et operam;
quod «habenti dabitur»
tenent omnes ad litteram.

In levum vertitur
censure levitas.
Fracta severitas
danti remittitur.
Explicas decreta
ad libitum,
si sonitum
dederit moneta:
plenis ere sacculis
rei pena minuitur.
Locum dic a loculis,
unde locus si queritur.