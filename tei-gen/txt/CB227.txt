$Primo ponatur sedes Augustino in fronte ecclesie, et Augustinus habeat a dextera parte Ysaiam et Danielem et alios prophetas, a sinistra autem archisynagogum et suos Iudeos. Postea surgat Ysaias cum prophetia sua sic
Ecce virgo pariet | sine viri semine
per quod mundum abluet | a peccati crimine
de venturo gaudeat | [...] Iudea numine
et nunc ceca fugiat | ab erroris limine.

$Postea
Ecce virgo concipiet etc.

$Iterum cantet
Dabit illi dominus sedem David etc.

$Postea Daniel procedat prophetiam suam exprimens
O Iudea misera | tua cadet unctio
cum rex regum veniet | ab excelso solio
cum retento floride | castitatis lilio
virgo regem pariet | felix puerperio.

Iudea misera | sedens in tenebris
repelle maculam | delicti funebris
et leto gaudio | partus tam celebris
erroris minime | cedas illecebris.

$Postea cantet
Aspiciebam in visu noctis etc.

$Tercio loco sybilla gesticulose procedat, que inspiciendo stellam cum gestu mobili cantet
Hec stelle novitas | fert novum nuntium
quod virgo nesciens | viri commercium
et virgo permanens | post puerperium
salutem populo | pariet filium.

E celo labitur | veste sub altera
nova progenies | matris ad ubera
beata faciens | illius viscera
que nostra meruit | purgare scelera.

Intrare gremium | flos novus veniet
cum virgo filium | intacta pariet
qui hosti livido | minas excutiet
et nova secula | rex novus faciet.

E celo veniet | rex magni nominis
coniungens federa| dei et hominis
et sugens ubera| dei et hominis
reatum diluens | mundani criminis.

$Item cantet hos versus
Iudicii signum tellus etc.

$Deinde procedat Aaron quartus propheta portans virgam, que sumpta super altare inter XII virgas aridas sola floruit. Illam personam conducat chorus cum hoc responsorio
Salve nobilis virga.

$Et dicat hanc prophetiam
Ecce novo more | frondes dat amigdala nostra
virgula, nux Christus, | sed virgula virgo beata.

$Et dicat
Ut hec [virga] floruit | omni carens nutrimento
sic et virgo pariet | sine carnis detrimento
ut hic ramus viruit | non nature copia
verum ut in virgine | figuret misteria
clausa erunt virginis | sic pudoris ostia
quando virgo pariet | spiritali gratia.

$Quinto loco procedat Balaam sedens in asina et cantans
Vadam vadam ut maledicam populo huic.

$Cui occurrat angelus evanginato gladio dicens
Cave cave ne quicquam aliud quam tibi dixero loquaris.

$Et asinus cui insidet Balaam perterritus retrocedat. Postea recedat angelus et Balaam cantet hoc responsorium
Orietur stella ex Iacob etc.

$Archisynagogus cum suis Iudeis valde obstrepet auditis prophetiis et dicat trudendo socium suum, movendo caput suum et totum corpus et percuciendo terram pede, baculo etiam imitando gestus Iudei in omnibus. Et sociis suis indignando dicat
Dic michi quid predicat | dealbatus paries.
Dic michi quid asserat | veritatis caries.
Dic michi quid fuerit | quod audivi pluries,
vellem esset cognita | rerum michi series.

Illos reor audio | in hec verba fluere,
quod sine conmercio | virgo debet parere.
O quanta simplicitas | cogit hos desipere
qui de bove predicant | camelum descendere.

$Auditis tumultu et errore Iudeorum dicat episcopus puerorum
Horum sermo vacuus | sensus peregrini
quos et furor agitat | et libertas vini
Sed restat consulere | mentem Augustini
per quem disputatio | concedatur fini.

$Statim prophete vadant ante Augustinum et dicant
Multum nobis obviat | lingua Iudeorum
quibus adhuc adiacet | vetus fex errorum
cum de Christo loquimur | rident et suorum
argumenta proferunt | nobis animorum.

$Respondet Augustinus
Ad nos illa prodeat | tenebris abscondita
et se nobis offerat | gens errori dedita
ut et error claudicet | re ipsis exposita
et scripture pateat | ipsis clausa semita.

$Veniat archisynagogus cum magno murmure sui et suorum, quibus dicat Augustinus
Nunc aures aperi | Iudea misera
rex regum veniet | veste sub altera
qui matris virginis | dum sugit ubera
dei et hominis | coniunget federa.

$Respondet archisynagogus cum nimio cachinno
O Augustine
de profundo maxime | portans hec ingenio
dum futurum predicas id quod negat ratio
nam si virgo pariet  | et sine commercio
[...] nature robur est | et rerum confusio.

Tu quid contra resonas | labe tactus veteri
qui non illud respicis| quod est iustum fieri.
Nam si virgo pariet | quod prophetant pueri
natura de proprio | iure potest conqueri.

Quando virgo pariet | Xante retro propera
lupus agnum fugiet | plana fient aspera.
Si moderna colligis | et attendis vetera
in adiecto ponitur | est virgo puerpera.

Ut propheta garrulus | incessanter asserit
vel si virgo pariet | vel iam forte peperit
que non ante partum carnis copulam senserit
quod fantasma fuerit | lex docet et aperit.

Quod de clausa virgine | sic procedat parvulus
et erroris credere | non doctrine cumulus
vel ergo respondeat | ad obiectum emulus
vel erroris fugiat | et ruboris baiolus.

$Voce sobria et discreta respondeat Augustinus
In eventu prospero | talis casus unici
argumenta claudicent | moresque sophistici
docet enim ratio | naturam non reici
si quid preter solitum | semel vides obici.

Dicat homo mortuus | in adiecto ponitur
quod in Aristotile | pueris exprimitur
sed hec vestra regula | tunc repulsam patitur
cum de matre virgine | sermo nobis oritur.

$Augustinus dicat
Ne fantasma dixeris | quod virgo concipiet
quod pudoris ostio | non aperto pariet
de Iudea multiplex | testis nobis veniet
qui vobis contrarius | et nobiscum faciet.

Ut specular solidum | solis intrat radius
et sincere transitus | servit ei pervius
sic in aulam virginis | summi patris filius
lapsum quidem faciet | et tamen innoxius.

$Postea incipiat Augustinus cantare
Letabundus
primum versum.
Et secundum prophete
Regem regum intacte profudit thorus, res miranda etc.
Dicat archisynagogus cum suis
Res neganda
Iterum Augustinus cum suis
Res miranda
Iterum archisynagogus cum suis
Res neganda
Hoc fiat pluries. Augustinus incipiat
Angelus consilii
natus est de virgine
sol de stella.
Respondeant prophete
Sol occasum nesciens
stella semper rutilans
semper clara.
Dicat Augustinus
Cedrus alta Libani
conformetur ysopo
valle nostra.
Dicant prophete
Verbum ens altissimi
corporali passum est
carne sumpta.
Postea dicat Augustinus
Ysaias cecinit
synagoga meminit
numquam tamen desinit
esse ceca.
Respondeant prophete
Si non suis vatibus
credat vel gentilibus
sibillinis versibus
hec predicta.
Postea dicat Augustinus cum prophetis omnibus
Infelix propera
crede vel vetera
cur dampnaberis gens misera.
Natum considera
quem docet littera
ipsum genuit puerpera.

$Postea Augustinus solus cantet
Discant nunc Iudei quomodo de Christo consentientes nobiscum amplexari debent, novi partus novum gaudium, nove spem salutis ipsum expectantium. Nunc venturum credant et nasciturum expectent nobiscum dicentes: Rex novus erit salus mundo.

$Inter cantandum omnia ista archisynagogus obstrepet movendo corpus et caput et deridendo predicta. Hoc completo detur locus prophetis vel ut recedant vel sedeant in locis suis propter honorem ludi. Deinde angelus appareat Marie operanti muliebriter et dicat
Ave Maria gratia plena dominus tecum.

$Et iterum
Ecce concipies et paries etc.

$Illa stupefacta dicat
Quomodo fiet istud quia virum non cognosco?

$Respondit angelus
Spiritus sanctus superveniet etc.

Ideoque quod nascetur etc.

$Respondet Maria
Ecce ancilla domini etc.

$Deinde Maria vadat casualiter nichil cogitans de Elisabeth vetula Iohanne impregnata et salutet eam et dicat
Unde hoc mihi etc.

$Et cantabit
Ex quo facta est vox salutationis etc.

$Eadem dicat
Benedicta tu in mulieribus etc.

$Tu que portabis p. h. et an. gen. Respondet Maria
Magnificat anima mea dominum.

$Deinde recedat Elysabeth quia amplius non habebit locum hec persona. Deinde Maria vadat in lectum suum, que iam de spiritu sancto concepit et pariat filium; cui assideat Ioseph in habitu honesto et prolixa barba. Nato puero appareat stella et incipiat chorus hanc antiphonam
Hodie Christus natus est.

$Qua finita, stella appareat; qua visa, tres reges a diversis partibus mundi veniant et ammirentur de apparitione talis stelle, quorum primus dicat
Per curarum distrahor | frequenter quadrivium
rationis paciens | et mentis naufragium
cum hanc stellam video | portantem inditium
quod ipsius novitas | novum portet nuntium.

Cursus ego didici, | et naturas siderum
et ipsorum memini | perscrutari numerum
sed cum hanc inspicio | ego miror iterum
quia non conparuit | aput quemquam veterum.

Quando luna patitur | et sol quando obscurabitur
quem effectum habeat | Stilbon comes Veneris
in quo gradu maxime | Mars nocivus diceris
michi fecit cognitum | lingua secte veteris.

Sed elinguem efficit | hic me stelle radius
quid portendat nescio | sed querens attentius
hoc unum conitio | quod est natus filius
cui mundus obediet | quem timebit amplius.

Hoc dicat primus semper inspiciendo stellam et disputet de illa.

$Dicat secundus
Mea iam precordia | dulce vestit gaudium
michi vie factum | non parvum compendium
in eo quod ambigo | se monstrantem dubium
et cure participem | iam inveni socium.

Quando mente vigili | planetas inspicio
mea vim cuiuslibet | deprehendit ratio
de Marte de Venere | de Sole Mercurio
de Iovis clementia | de Saturni senio
que sit ius cuiuslibet | in quo domicilio.

Sed in hac quam aspicis | et quam monstras digito
qualitate cognita | de effectu dubito.
Sed quid inde sentiam | tu mecum accipito
ut fruamur pariter | quesiti proposito.

Illud iubar quod inspicis | et in tantum radiat
et planetas ceteros | in pallorem variat
regem natum predicat | quo maior non veniat
cuius cedens nutui | totus orbis serviat.

$Dicat tercius monstrando et disputando de stella
Questionum noverat | enodare rete
ille per quem habeo | quod quando comete
se producit radius | tunc habent planete
et quorundam principum | se presentant mete.

Quid sit stella novimus | et quid sit planeta
horum hec est neutrum | sed cum sit cometa
inungamur gaudio | sit mens nobis leta
magni enim principis | verus est propheta.

Vide stelle claritas | quanta propagatur
in planeta quolibet | splendor hebetatur
quod ei qui natus est | satis adaptatur
cuiusvis potentia | per hunc obscuratur.

Ergo cum muneribus | una procedamus
et quo stella duxerit | gressus dirigamus
ut quando viderimus | quem natus speramus
nostra ei munia | reges offeramus.

$Modo procedant reges usque in terram Herodis, querendo de puero et cantando
Ubi est qui natus est etc.

$Quibus occurrant nuntii Herodis dicentes
Vos qui regum habitus | et insigne geritis
nobis notum facite | quare sic inceditis
vel si noturum aliquid | reserandum noscitis
quod ad aures [...] | regis ferre queritis.

Nos Herodis vernule | sumus et vicarii
ad quem sepe transvolant | ex diversis nuntii
nulla nobis clausa sunt | secreta palatii
ergo scire possumus | vestri rem negotii.

$Respondent reges
Sepelire nolumus | quod a nobis queritur
ipsum stella reserat | que a nobis cernitur
regem natum querimus de quo stella loquitur
quod eius imperium | nullo fine clauditur.

$Respondent nuntii
Felix istud veniet | Herodi preconium
et libenter audiet | hoc de rege nuntium
ut hinc ergo primitus | per nos sumat gaudium
vos nostrum sequimini | [...] vestigium.

$Postea nuntii festinent ad Herodem dicentes
Rex Herodes accipe | quiddam ammirandum
iam a tribus regibus | tibi reserandum
ipsi natum asserunt | regem venerandum
cui esse non ambigunt orbem subiugandum.

$Respondet Herodes cum magna indignatione
Cur audetis talia | regi presentare
nolite vos consulo | falsum fabricare
num Herodes ego sum | potens subiugare
quicquid mundus continet | celum terra[m] mare.

$Post hec Herodes maxime indignatus vocari faciat archisynagogus cum Iudeis suis dicens
Huc Iudea veniat | fecunda consilio
ut nobiscum disserat | super hoc negocio
et ego vos precipiam | exponi suplicio
si vos esse devios | conprobabit ratio.

$Modo veniat archigynagogus cum magna superbia et Iudeis suis cui dicat Herodes
Te magister alloquor | et advertant alii
nostra mordet viscera | duri fama nuntii
huc tres magi veniunt | non astrorum inscii
qui ad ortum properant | prepotentis filii.

$Respondit archisynagogus cum magna sapientia et eloquentia
Ne curarum domine | verseris in bivio
tres huc reges veniant | querendo de filio
quibus te concilies | diligenti studio
et eis sic loquere | sub amoris pallio.

Reges estis video | quod prophetat habitus
vester michi gratus est | factus ad nos transitus
Sed quid vos huc traxerit | reserate penitus
nam vobis ad omnia | rex erit expositus.

$Respondent reges
Stella nova radiat | eius ortus nuntia
cui mundus obediet | et qui reget omnia
et nil stare poterit | absque huius gratia
nos ad illum tendimus | hec ferentes munia.

$Herodes respondet
Ne sim vos impediens | ad vie propositum
ite ad nos postea | maturantes reditum
ut et ego veniens | munus feram debitum
ei cui non ambigo | mundum fore subditum.

$Ab Herode discedant tres magi paulatim inspicientes stellam et disputantes de illa. Interim angelus appareat pastoribus et dicat
Magnum vobis gaudium | pastores annuntio
deus se circumdedit | carnis vestre pallio
quem non peperit | carnali conmercio
immo virgo permanens | mater est ex filio.

$Pastoribus euntibus dicat diabolus
Tu ne credas talibus | pastorum simplicitas
sciat esse frivola | que non probat veritas
quod sic in presepio | sit sepulta deitas
nimis est ad oculum | reserata falsitas.

$Iterum pastoribus ad negocium suum redeuntibus dicat angelus
Pastores querite | natum in presepio
et votum solvite | matri cum filio
nec mora veniat | isti consilio
sed vos huc dirigat | mentis devotio.

$Iterum pastoribus abeuntibus dicat diabolus ad aures eorum
Simplex cetus aspice | qualis astucia
eius qui sic fabricat | vero contraria
utque sua falleret | nugis mendatia
in ritmis conciliat | que profert omnia.

$Mirentur pastores et unus dicat ad alterum
Nunquid frater colligit | ea que audio?
Quedam vox insinuat | de nato filio
verum in contrarium | ab hoc suscipio
quod audita resident | iuncta mendatio.

$Dicat iterum angelus ad pastores
Cur non aures vertitis | ad hunc veri nuntium
quis est iste subdolus | vertens vos in devium?
Ne vos error induat | propter adversarium
ite nam quod predico | monstrabit presepium.

$Dicat iterum euntibus diabolus
O gens simplex nimium | et in sensu vulnerata
fert fenum et pabulum | que bubus non ingrata
in presepi comedat | deitas reclinata
debacharis numium | cum putas ista rata.

$Iterum pastores ad socios suos
Audi frater iterum | qualis repugnantia
inde quedam audio | hinc horum contraria
meus simplex animus | mea mens non sobria
ignorat que potior | sit horum sententia.

$Postea simul conveniant angeli et simul cantent
Gloria in excelsis deo et in terra pax hominibus bone voluntatis, alleluia alleuia.

$Qua voce audita dicat pastor ad socios suos
Ad hanc vocem animi | produco suspirium
ex hac intus habeo | citharizans gaudium
procedamus igitur | simul ad presepium
et curvatis genibus | adoremus filium.

$Deinde procedant pastores ad presepe cantando hanc antiphonam
Facta est cum angelo multitudo celestis

$Quo cantato adorent puerum. Deinde revertantur pastores ad officia sua, quibus occurrant tres magi dicentes
Pastores dicite quidnam vidistis et annuntiate Christi nativitatem.

$Respondeant pastores
Infantem vidimus pannis involutum et choros angelorum laudantes salvatorem.

$Postea reges vadant ad presepe et primo adorent puerum, et postea offerant ei munera sua, primo aurum, postea thus, tercio mirram; deinde modicum procedant et tunc dormiant, et angelus appareat eis in somnis dicens
Nolite redire ad Herodem etc.

$Postea non revertentibus ad Herodem sic dicat
Gens Iudea properet | ut Herodem audiat
et prestet consilium | de re que me sauciat.
Rex Herodes anxius | ignorat quid faciat,
cum a tribus regibus | se lusum inspiciat.

$Veniat archisynagogus cum suis cui dicat Herodes
Tu magister aperi | prophetarum edita
si qua sunt de puero | a prophetis tradita
nam a te fideliter | re michi exposita
se monstrabunt proprii | cordis [...] abscondita.

$Respondet archisynagogus
Tu Bethlehem terra Iuda etc.

$Deinde Herodes iratus dicat ad milites suos
Ite ite pariter | manu iuncta gladio
etas adhuc tenera | nulli parcat filio
immo mater quelibet | nudo fleat gremio
ut de nato puero | michi detur ultio.

$Vadant milites et interficiant pueros quorum matres sic lugeant et lamententur
Heu heu heu
mens Herodis effera
cur in nostra viscera
bella movet aspera?

Heu heu heu
que etas adhuc tenera
sugens ubera
perpetravit scelera?

Heu heu heu
iste dolor anxius
dum transegit inpius
innocentes gladius.

Heu heu heu
proles adhuc tenera
per te mater misera
descendet ad infera.

Heu heu
michi vite gaudium
fili nunc supplicium
mortis eris ostium.

$Postea Herodes corrodatur a vermibus et excedens de sede sua mortuus, accipiatur a diabolis multum congaudentibus, et Herodis corona inponatur Archelao filio suo. Quo regnante appareat in nocte angelus Ioseph dicens
Accipe matrem et filium et vade in Egiptum.

$Precedens Maria asinum dicat
Omnia dura pati
vitando pericula nati
Mater sum presto
iam vadam tu comes esto.