Katerine collaudemus
virtutum insignia,
cordis ei presentemus
et oris obsequia,
ut ab ipsa reportemus
equa laudum premia.

Multa fide Katerina
iudicem Maxentium
non formidat; lex divina
set format eloquium,
quod confutat ex doctrina
errores gentilium.

Victi Christo confitentur
relictis erroribus.
iudex iubet, ut crementur;
nec pilis nec vestibus
nocet ignis, et torrentur
inustis corporibus.

Post hec blande rex molitur
virginem seducere,
nec promissis emollitur
nec terretur verbere;
compeditur, custoditur
tetro clausa carcere.

Clause lumen ne claudatur,
illucet Porfirio,
qui regine federatur
fidei collegio;
quorum fidem imitatur
ducentena concio.

Huius ergo concionis
concordes constantia
vim mundane passionis
pari pacientia
superemus, ut in bonis
regnemur in gloria.
Amen.