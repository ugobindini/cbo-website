Fas et nefas ambulant|passu fere pari,
prodigus non redimit|vitium avari;
virtus temperantia|quadam singulari
debet medium
ad utrumque vitium|caute contemplari.

Si legisse memoras|ethicam Catonis,
in qua scriptum legitur:|‘ambula cum bonis’,
cum ad dandi gloriam|animum disponis,
inter cetera
hoc primum considera|quis sit dignus donis.

Dare non ut convenit|non est a virtute,
bonum est secundum quid|et non absolute.
Digne dare poteris|et mereri tute
famam muneris,
si te prius noveris|intus et in cute.

Vultu licet hylari,|verbo licet blando
sis equalis omnibus,|unum tamen mando:
si vis recte gloriam|promereri dando,
primum videas
granum inter paleas:|cui des et quando.

Si prudenter triticum|paleis emundas,
famam emis munere;|sed caveto, dum das,
largitatis oleum|male non effundas.
In te glorior,
quia Codro Codrior|omnibus habundas.
