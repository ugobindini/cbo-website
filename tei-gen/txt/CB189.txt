Aristipe, quamvis sero,
tuo tamen tandem quero
frui consilio.
‘Quid Rome faciam?
Mentiri nescio.’
Potentum gratiam
dat adulatio.
Si mordaci nitar vero,
Verri numquam carus ero.
Meretur histrio
virtutis premium,
dum palpat vicium
dulci mendatio.

–  Dyogenes, quid intendas?
Vis honores, vis prebendas?
Id primum explices!
Presunt ecclesiis
hii, quibus displices,
nisi te viciis
illorum implices.
Gratus eris, si commendas
in prelato vite mendas!
Culparum conplices,
ministros sceleris
amant pre ceteris
nostri pontifices.

– Nec potentum didici
viciis applaudere,
nec favorem querere
corde loquens duplici.
Veritate simplici
semper uti soleo;
dare famam doleo
cuiquam preter merita,
nec inpinguo capita
peccatoris oleo.

– Ergo procul exules,
si mentiri dubitas!
Simplex enim veritas
multos fecit exules!
Cole nostros presules
mollibus blandiciis
nec insultans viciis
verbis hos exasperes,
horum si desideres
frui beneficiis.

– Ergo, sicut consulis,
expedit ut taceam,
blandiensve placeam
mollibus auriculis
potentium,
quibus me vis sic placere?
Adulari vel tacere,
nichil ponis medium;
sicque, quasi faveam,
aliene subeam
culpe participium!

– Culpe participio
ne formides pollui,
si potentum perfrui
vis favore, vicio
participes.
[Gaudent a] convictu pari
suos sibi conformari
Giezi participes,
in promissis Prothey
et sequaces Orphei
sacerdotum principes.

– Vade retro, Sathana,
tuas tolle fabulas!
Quicquid enim consulas,
falsitatis organa,
voces adulancium,
devoveo,
nulliusque foveo
blandiendo vicium;
sed Palponis nomen cavi,
cuius semper declinavi
fraudis artificium.

– Ergo vivas modicus
et contentus modico.
Nil est opus cynico.
Si vis esse cynicus,
dicas vale curiis
et abeas,
et nec te sic habeas
ut applaudas viciis.
Cum perverso perverteris,
si potentum gratus queris
esse contuberniis.