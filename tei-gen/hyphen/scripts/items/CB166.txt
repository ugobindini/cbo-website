Iam dudum Amoris militem
devotum me exhibui,
eius nutu me precipitem
stulto commisi ausui,
amans in periculo
unam que numquam|me pio respexit oculo.

Si adhuc cessarem penitus,
michi forte consulerem;
sed non fugat belli strepitus
nisi virum degenerem.
Fiat quod desidero!
Vitam Fortune|casibus securus offero.

Si adhuc vellet diligere
amore me continuo
et michi deberet vivere
dolore nimis fervido;
sed cum hanc respicio,
michi videtur|quod feriat me Veneris iaculo.

Me sciat ipsa magnanimum,
maiorem meo corpore
qui ramum scandens altissimum
fructum querens in arbore,
allegans ingenio
non esse locum|in amante metus nescio!
