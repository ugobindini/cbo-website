Amor, telum es insignis Veneris
voluntates mentis gyrans celeris;
amantum afflictio,
cordis fibras elicis et conteris!
Vultu sereno clarior pre ceteris;
me tibi subicio.
Defende ne involvat me procella
que versatur clauso cordis pessulo | in dulci puella!

Odor eius oris, fraglans lilium,
amoris iniciat indicium:
exigenti osculum
nullum prebet homini fastidium.
Frondis eius decens supercilium,
os renitet flosculum.
Equalis illi nusquam reperitur;
felix est qui osculas mellifluis | ipsius potitur!

Circumgyrantes canite | concorditer,
Pedem pedi commitite | hylariter,
congaudentes iubilo!
Solus solam veneror hiis laudibus
concrepando manuum cum plausibus,
terso mentis nubilo;
nam cum totalem video pudicam
singulari gaudio tunc potior | optans in amicam.
