Dulce solum natalis patrie,
domus ioci, thalamus  gratie,
vos relinquam aut cras aut hodie,
periturus amoris rabie.
Exul.

Vale tellus, valete socii,
quos benigno favore colui,
et me dulcis expertem  studii
deplangite, qui vobis perii !
Igne.

Quot sunt flores in Ible vallibus,
quot redundat Dodona frondibus
et quot pisces natant  equoribus ,
tot habundat amor doloribus.
Usque.

Igne novo Veneris saucia
mens, que pia non novit talia,
ut fatentur vera proverbia :
«ubi amor, ibi miseria».
Gravis.

Heu, dolor! Quam dira premia!
Flamma calent amantes nimia.
Nova nutrit Venus suspiria,
urgent eam quandoque  dulcia.
Nimis.