Ecce virgo pariet | sine viri semine
per quod mundum abluet | a peccati crimine
de venturo gaudeat | [...] Iudea numine
et nunc ceca fugiat | ab erroris limine.

Ecce virgo concipiet etc.

Dabit illi dominus sedem David etc.

O Iudea misera | tua cadet unctio
cum rex regum veniet | ab excelso solio
cum retento floride | castitatis lilio
virgo regem pariet | felix puerperio.

Iudea misera | sedens in tenebris
repelle maculam | delicti funebris
et leto gaudio | partus tam celebris
erroris minime | cedas illecebris.

Aspiciebam in visu noctis etc.

Hec stelle novitas | fert novum nuntium
quod virgo nesciens | viri commercium
et virgo permanens | post puerperium
salutem populo | pariet filium.

E celo labitur | veste sub altera
nova progenies | matris ad ubera
beata faciens | illius viscera
que nostra meruit | purgare scelera.

Intrare gremium | flos novus veniet
cum virgo filium | intacta pariet
qui hosti livido | minas excutiet
et nova secula | rex novus faciet.

E celo veniet | rex magni nominis
coniungens federa| dei et hominis
et sugens ubera| dei et hominis
reatum diluens | mundani criminis.

Iudicii signum tellus etc.

Salve nobilis virga.

Ecce novo more | frondes dat amigdala nostra
virgula, nux Christus, | sed virgula virgo beata.

Ut hec [virga] floruit | omni carens nutrimento
sic et virgo pariet | sine carnis detrimento
ut hic ramus viruit | non nature copia
verum ut in virgine | figuret misteria
clausa erunt virginis | sic pudoris ostia
quando virgo pariet | spiritali gratia.

Vadam vadam ut maledicam populo huic.

Cave cave ne quicquam aliud quam tibi dixero loquaris.

Orietur stella ex Iacob etc.

Dic michi quid predicat | dealbatus paries.
Dic michi quid asserat | veritatis caries.
Dic michi quid fuerit | quod audivi pluries,
vellem esset cognita | rerum michi series.

Illos reor audio | in hec verba fluere,
quod sine conmercio | virgo debet parere.
O quanta simplicitas | cogit hos desipere
qui de bove predicant | camelum descendere.

Horum sermo vacuus | sensus peregrini
quos et furor agitat | et libertas vini
Sed restat consulere | mentem Augustini
per quem disputatio | concedatur fini.

Multum nobis obviat | lingua Iudeorum
quibus adhuc adiacet | vetus fex errorum
cum de Christo loquimur | rident et suorum
argumenta proferunt | nobis animorum.

Ad nos illa prodeat | tenebris abscondita
et se nobis offerat | gens errori dedita
ut et error claudicet | re ipsis exposita
et scripture pateat | ipsis clausa semita.

Nunc aures aperi | Iudea misera
rex regum veniet | veste sub altera
qui matris virginis | dum sugit ubera
dei et hominis | coniunget federa.

O Augustine
de profundo maxime | portans hec ingenio
dum futurum predicas id quod negat ratio
nam si virgo pariet  | et sine commercio
[...] nature robur est | et rerum confusio.

Tu quid contra resonas | labe tactus veteri
qui non illud respicis| quod est iustum fieri.
Nam si virgo pariet | quod prophetant pueri
natura de proprio | iure potest conqueri.

Quando virgo pariet | Xante retro propera
lupus agnum fugiet | plana fient aspera.
Si moderna colligis | et attendis vetera
in adiecto ponitur | est virgo puerpera.

Ut propheta garrulus | incessanter asserit
vel si virgo pariet | vel iam forte peperit
que non ante partum carnis copulam senserit
quod fantasma fuerit | lex docet et aperit.

Quod de clausa virgine | sic procedat parvulus
et erroris credere | non doctrine cumulus
vel ergo respondeat | ad obiectum emulus
vel erroris fugiat | et ruboris baiolus.

In eventu prospero | talis casus unici
argumenta claudicent | moresque sophistici
docet enim ratio | naturam non reici
si quid preter solitum | semel vides obici.

Dicat homo mortuus | in adiecto ponitur
quod in Aristotile | pueris exprimitur
sed hec vestra regula | tunc repulsam patitur
cum de matre virgine | sermo nobis oritur.

Ne fantasma dixeris | quod virgo concipiet
quod pudoris ostio | non aperto pariet
de Iudea multiplex | testis nobis veniet
qui vobis contrarius | et nobiscum faciet.

Ut specular solidum | solis intrat radius
et sincere transitus | servit ei pervius
sic in aulam virginis | summi patris filius
lapsum quidem faciet | et tamen innoxius.

Letabundus
primum versum.
Et secundum prophete
Regem regum intacte profudit thorus, res miranda etc.
Dicat archisynagogus cum suis
Res neganda
Iterum Augustinus cum suis
Res miranda
Iterum archisynagogus cum suis
Res neganda
Hoc fiat pluries. Augustinus incipiat
Angelus consilii
natus est de virgine
sol de stella.
Respondeant prophete
Sol occasum nesciens
stella semper rutilans
semper clara.
Dicat Augustinus
Cedrus alta Libani
conformetur ysopo
valle nostra.
Dicant prophete
Verbum ens altissimi
corporali passum est
carne sumpta.
Postea dicat Augustinus
Ysaias cecinit
synagoga meminit
numquam tamen desinit
esse ceca.
Respondeant prophete
Si non suis vatibus
credat vel gentilibus
sibillinis versibus
hec predicta.
Postea dicat Augustinus cum prophetis omnibus
Infelix propera
crede vel vetera
cur dampnaberis gens misera.
Natum considera
quem docet littera
ipsum genuit puerpera.

Discant nunc Iudei quomodo de Christo consentientes nobiscum amplexari debent, novi partus novum gaudium, nove spem salutis ipsum expectantium. Nunc venturum credant et nasciturum expectent nobiscum dicentes: Rex novus erit salus mundo.

Ave Maria gratia plena dominus tecum.

Ecce concipies et paries etc.

Quomodo fiet istud quia virum non cognosco?

Spiritus sanctus superveniet etc.

Ideoque quod nascetur etc.

Ecce ancilla domini etc.

Unde hoc mihi etc.

Ex quo facta est vox salutationis etc.

Benedicta tu in mulieribus etc.

Magnificat anima mea dominum.

Hodie Christus natus est.

Per curarum distrahor | frequenter quadrivium
rationis paciens | et mentis naufragium
cum hanc stellam video | portantem inditium
quod ipsius novitas | novum portet nuntium.

Cursus ego didici, | et naturas siderum
et ipsorum memini | perscrutari numerum
sed cum hanc inspicio | ego miror iterum
quia non conparuit | aput quemquam veterum.

Quando luna patitur | et sol quando obscurabitur
quem effectum habeat | Stilbon comes Veneris
in quo gradu maxime | Mars nocivus diceris
michi fecit cognitum | lingua secte veteris.

Sed elinguem efficit | hic me stelle radius
quid portendat nescio | sed querens attentius
hoc unum conitio | quod est natus filius
cui mundus obediet | quem timebit amplius.
Hoc dicat primus semper inspiciendo stellam et disputet de illa.

Mea iam precordia | dulce vestit gaudium
michi vie factum | non parvum compendium
in eo quod ambigo | se monstrantem dubium
et cure participem | iam inveni socium.

Quando mente vigili | planetas inspicio
mea vim cuiuslibet | deprehendit ratio
de Marte de Venere | de Sole Mercurio
de Iovis clementia | de Saturni senio
que sit ius cuiuslibet | in quo domicilio.

Sed in hac quam aspicis | et quam monstras digito
qualitate cognita | de effectu dubito.
Sed quid inde sentiam | tu mecum accipito
ut fruamur pariter | quesiti proposito.

Illud iubar quod inspicis | et in tantum radiat
et planetas ceteros | in pallorem variat
regem natum predicat | quo maior non veniat
cuius cedens nutui | totus orbis serviat.

Questionum noverat | enodare rete
ille per quem habeo | quod quando comete
se producit radius | tunc habent planete
et quorundam principum | se presentant mete.

Quid sit stella novimus | et quid sit planeta
horum hec est neutrum | sed cum sit cometa
inungamur gaudio | sit mens nobis leta
magni enim principis | verus est propheta.

Vide stelle claritas | quanta propagatur
in planeta quolibet | splendor hebetatur
quod ei qui natus est | satis adaptatur
cuiusvis potentia | per hunc obscuratur.

Ergo cum muneribus | una procedamus
et quo stella duxerit | gressus dirigamus
ut quando viderimus | quem natus speramus
nostra ei munia | reges offeramus.

Ubi est qui natus est etc.

Vos qui regum habitus | et insigne geritis
nobis notum facite | quare sic inceditis
vel si noturum aliquid | reserandum noscitis
quod ad aures [...] | regis ferre queritis.

Nos Herodis vernule | sumus et vicarii
ad quem sepe transvolant | ex diversis nuntii
nulla nobis clausa sunt | secreta palatii
ergo scire possumus | vestri rem negotii.

Sepelire nolumus | quod a nobis queritur
ipsum stella reserat | que a nobis cernitur
regem natum querimus de quo stella loquitur
quod eius imperium | nullo fine clauditur.

Felix istud veniet | Herodi preconium
et libenter audiet | hoc de rege nuntium
ut hinc ergo primitus | per nos sumat gaudium
vos nostrum sequimini | [...] vestigium.

Rex Herodes accipe | quiddam ammirandum
iam a tribus regibus | tibi reserandum
ipsi natum asserunt | regem venerandum
cui esse non ambigunt orbem subiugandum.

Cur audetis talia | regi presentare
nolite vos consulo | falsum fabricare
num Herodes ego sum | potens subiugare
quicquid mundus continet | celum terra[m] mare.

Huc Iudea veniat | fecunda consilio
ut nobiscum disserat | super hoc negocio
et ego vos precipiam | exponi suplicio
si vos esse devios | conprobabit ratio.

Te magister alloquor | et advertant alii
nostra mordet viscera | duri fama nuntii
huc tres magi veniunt | non astrorum inscii
qui ad ortum properant | prepotentis filii.

Ne curarum domine | verseris in bivio
tres huc reges veniant | querendo de filio
quibus te concilies | diligenti studio
et eis sic loquere | sub amoris pallio.

Reges estis video | quod prophetat habitus
vester michi gratus est | factus ad nos transitus
Sed quid vos huc traxerit | reserate penitus
nam vobis ad omnia | rex erit expositus.

Stella nova radiat | eius ortus nuntia
cui mundus obediet | et qui reget omnia
et nil stare poterit | absque huius gratia
nos ad illum tendimus | hec ferentes munia.

Ne sim vos impediens | ad vie propositum
ite ad nos postea | maturantes reditum
ut et ego veniens | munus feram debitum
ei cui non ambigo | mundum fore subditum.

Magnum vobis gaudium | pastores annuntio
deus se circumdedit | carnis vestre pallio
quem non peperit | carnali conmercio
immo virgo permanens | mater est ex filio.

Tu ne credas talibus | pastorum simplicitas
sciat esse frivola | que non probat veritas
quod sic in presepio | sit sepulta deitas
nimis est ad oculum | reserata falsitas.

Pastores querite | natum in presepio
et votum solvite | matri cum filio
nec mora veniat | isti consilio
sed vos huc dirigat | mentis devotio.

Simplex cetus aspice | qualis astucia
eius qui sic fabricat | vero contraria
utque sua falleret | nugis mendatia
in ritmis conciliat | que profert omnia.

Nunquid frater colligit | ea que audio?
Quedam vox insinuat | de nato filio
verum in contrarium | ab hoc suscipio
quod audita resident | iuncta mendatio.

Cur non aures vertitis | ad hunc veri nuntium
quis est iste subdolus | vertens vos in devium?
Ne vos error induat | propter adversarium
ite nam quod predico | monstrabit presepium.

O gens simplex nimium | et in sensu vulnerata
fert fenum et pabulum | que bubus non ingrata
in presepi comedat | deitas reclinata
debacharis numium | cum putas ista rata.

Audi frater iterum | qualis repugnantia
inde quedam audio | hinc horum contraria
meus simplex animus | mea mens non sobria
ignorat que potior | sit horum sententia.

Gloria in excelsis deo et in terra pax hominibus bone voluntatis, alleluia alleuia.

Ad hanc vocem animi | produco suspirium
ex hac intus habeo | citharizans gaudium
procedamus igitur | simul ad presepium
et curvatis genibus | adoremus filium.

Facta est cum angelo multitudo celestis

Pastores dicite quidnam vidistis et annuntiate Christi nativitatem.

Infantem vidimus pannis involutum et choros angelorum laudantes salvatorem.

Nolite redire ad Herodem etc.

Gens Iudea properet | ut Herodem audiat
et prestet consilium | de re que me sauciat.
Rex Herodes anxius | ignorat quid faciat,
cum a tribus regibus | se lusum inspiciat.

Tu magister aperi | prophetarum edita
si qua sunt de puero | a prophetis tradita
nam a te fideliter | re michi exposita
se monstrabunt proprii | cordis [...] abscondita.

Tu Bethlehem terra Iuda etc.

Ite ite pariter | manu iuncta gladio
etas adhuc tenera | nulli parcat filio
immo mater quelibet | nudo fleat gremio
ut de nato puero | michi detur ultio.

Heu heu heu
mens Herodis effera
cur in nostra viscera
bella movet aspera?

Heu heu heu
que etas adhuc tenera
sugens ubera
perpetravit scelera?

Heu heu heu
iste dolor anxius
dum transegit inpius
innocentes gladius.

Heu heu heu
proles adhuc tenera
per te mater misera
descendet ad infera.

Heu heu
michi vite gaudium
fili nunc supplicium
mortis eris ostium.

Accipe matrem et filium et vade in Egiptum.

Omnia dura pati
vitando pericula nati
Mater sum presto
iam vadam tu comes esto.